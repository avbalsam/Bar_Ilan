
 תהלים פרק ג (א) מִזְמוֹר לְדָוִד בְּבָרְחוֹ מִפְּנֵי אַבְשָׁלוֹם בְּנוֹ: (ב) יְקֹוָק מָה רַבּוּ צָרָי רַבִּים קָמִים עָלָי: (ג) רַבִּים אֹמְרִים לְנַפְשִׁי אֵין יְשׁוּעָתָה לּוֹ בֵאלֹהִים סֶלָה: (ד) וְאַתָּה יְקֹוָק מָגֵן בַּעֲדִי כְּבוֹדִי וּמֵרִים רֹאשִׁי: (ה) קוֹלִי אֶל יְקֹוָק אֶקְרָא וַיַּעֲנֵנִי מֵהַר קָדְשׁוֹ סֶלָה: (ו) אֲנִי שָׁכַבְתִּי וָאִישָׁנָה הֱקִיצוֹתִי כִּי יְקֹוָק יִסְמְכֵנִי: (ז) לֹא אִירָא מֵרִבְבוֹת עָם אֲשֶׁר סָבִיב שָׁתוּ עָלָי: (ח) קוּמָה יְקֹוָק הוֹשִׁיעֵנִי אֱלֹהַי כִּי הִכִּיתָ אֶת כָּל אֹיְבַי לֶחִי שִׁנֵּי רְשָׁעִים שִׁבַּרְתָּ: (ט) לַיקֹוָק הַיְשׁוּעָה עַל עַמְּךָ בִרְכָתֶךָ סֶּלָה: 

 תהלים פרק לד (א) לְדָוִד בְּשַׁנּוֹתוֹ אֶת טַעְמוֹ לִפְנֵי אֲבִימֶלֶךְ וַיְגָרֲשֵׁהוּ וַיֵּלַךְ: (ב) אֲבָרֲכָה אֶת יְקֹוָק בְּכָל עֵת תָּמִיד תְּהִלָּתוֹ בְּפִי: (ג) בַּיקֹוָק תִּתְהַלֵּל נַפְשִׁי יִשְׁמְעוּ עֲנָוִים וְיִשְׂמָחוּ: (ד) גַּדְּלוּ לַיקֹוָק אִתִּי וּנְרוֹמְמָה שְׁמוֹ יַחְדָּו: (ה) דָּרַשְׁתִּי אֶת יְקֹוָק וְעָנָנִי וּמִכָּל מְגוּרוֹתַי הִצִּילָנִי: (ו) הִבִּיטוּ אֵלָיו וְנָהָרוּ וּפְנֵיהֶם אַל יֶחְפָּרוּ: (ז) זֶה עָנִי קָרָא וַיקֹוָק שָׁמֵעַ וּמִכָּל צָרוֹתָיו הוֹשִׁיעוֹ: (ח) חֹנֶה מַלְאַךְ יְקֹוָק סָבִיב לִירֵאָיו וַיְחַלְּצֵם: (ט) טַעֲמוּ וּרְאוּ כִּי טוֹב יְקֹוָק אַשְׁרֵי הַגֶּבֶר יֶחֱסֶה בּוֹ: (י) יְראוּ אֶת יְקֹוָק קְדֹשָׁיו כִּי אֵין מַחְסוֹר לִירֵאָיו: (יא) כְּפִירִים רָשׁוּ וְרָעֵבוּ וְדֹרְשֵׁי יְקֹוָק לֹא יַחְסְרוּ כָל טוֹב: (יב) לְכוּ בָנִים שִׁמְעוּ לִי יִרְאַת יְקֹוָק אֲלַמֶּדְכֶם: (יג) מִי הָאִישׁ הֶחָפֵץ חַיִּים אֹהֵב יָמִים לִרְאוֹת טוֹב: (יד) נְצֹר לְשׁוֹנְךָ מֵרָע וּשְׂפָתֶיךָ מִדַּבֵּר מִרְמָה: (טו) סוּר מֵרָע וַעֲשֵׂה טוֹב בַּקֵּשׁ שָׁלוֹם וְרָדְפֵהוּ: (טז) עֵינֵי יְקֹוָק אֶל צַדִּיקִים וְאָזְנָיו אֶל שַׁוְעָתָם: (יז) פְּנֵי יְקֹוָק בְּעֹשֵׂי רָע לְהַכְרִית מֵאֶרֶץ זִכְרָם: (יח) צָעֲקוּ וַיקֹוָק שָׁמֵעַ וּמִכָּל צָרוֹתָם הִצִּילָם: (יט) קָרוֹב יְקֹוָק לְנִשְׁבְּרֵי לֵב וְאֶת דַּכְּאֵי רוּחַ יוֹשִׁיעַ: (כ) רַבּוֹת רָעוֹת צַדִּיק וּמִכֻּלָּם יַצִּילֶנּוּ יְקֹוָק: (כא) שֹׁמֵר כָּל עַצְמוֹתָיו אַחַת מֵהֵנָּה לֹא נִשְׁבָּרָה: (כב) תְּמוֹתֵת רָשָׁע רָעָה וְשֹׂנְאֵי צַדִּיק יֶאְשָׁמוּ: (כג) פּוֹדֶה יְקֹוָק נֶפֶשׁ עֲבָדָיו וְלֹא יֶאְשְׁמוּ כָּל הַחֹסִים בּוֹ: 
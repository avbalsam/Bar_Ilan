
 תהלים פרק קלה (א) הַלְלוּ יָהּ הַלְלוּ אֶת שֵׁם יְקֹוָק הַלְלוּ עַבְדֵי יְקֹוָק: (ב) שֶׁעֹמְדִים בְּבֵית יְקֹוָק בְּחַצְרוֹת בֵּית אֱלֹהֵינוּ: (ג) הַלְלוּ יָהּ כִּי טוֹב יְקֹוָק זַמְּרוּ לִשְׁמוֹ כִּי נָעִים: (ד) כִּי יַעֲקֹב בָּחַר לוֹ יָהּ יִשְׂרָאֵל לִסְגֻלָּתוֹ: (ה) כִּי אֲנִי יָדַעְתִּי כִּי גָדוֹל יְקֹוָק וַאֲדֹנֵינוּ מִכָּל אֱלֹהִים: (ו) כֹּל אֲשֶׁר חָפֵץ יְקֹוָק עָשָׂה בַּשָּׁמַיִם וּבָאָרֶץ בַּיַּמִּים וְכָל תְּהוֹמוֹת: (ז) מַעֲלֶה נְשִׂאִים מִקְצֵה הָאָרֶץ בְּרָקִים לַמָּטָר עָשָׂה מוֹצֵא רוּחַ מֵאוֹצְרוֹתָיו: (ח) שֶׁהִכָּה בְּכוֹרֵי מִצְרָיִם מֵאָדָם עַד בְּהֵמָה: (ט) שָׁלַח אֹתוֹת וּמֹפְתִים בְּתוֹכֵכִי מִצְרָיִם בְּפַרְעֹה וּבְכָל עֲבָדָיו: (י) שֶׁהִכָּה גּוֹיִם רַבִּים וְהָרַג מְלָכִים עֲצוּמִים: (יא) לְסִיחוֹן מֶלֶךְ הָאֱמֹרִי וּלְעוֹג מֶלֶךְ הַבָּשָׁן וּלְכֹל מַמְלְכוֹת כְּנָעַן: (יב) וְנָתַן אַרְצָם נַחֲלָה נַחֲלָה לְיִשְׂרָאֵל עַמּוֹ: (יג) יְקֹוָק שִׁמְךָ לְעוֹלָם יְקֹוָק זִכְרְךָ לְדֹר וָדֹר: (יד) כִּי יָדִין יְקֹוָק עַמּוֹ וְעַל עֲבָדָיו יִתְנֶחָם: (טו) עֲצַבֵּי הַגּוֹיִם כֶּסֶף וְזָהָב מַעֲשֵׂה יְדֵי אָדָם: (טז) פֶּה לָהֶם וְלֹא יְדַבֵּרוּ עֵינַיִם לָהֶם וְלֹא יִרְאוּ: (יז) אָזְנַיִם לָהֶם וְלֹא יַאֲזִינוּ אַף אֵין יֶשׁ רוּחַ בְּפִיהֶם: (יח) כְּמוֹהֶם יִהְיוּ עֹשֵׂיהֶם כֹּל אֲשֶׁר בֹּטֵחַ בָּהֶם: (יט) בֵּית יִשְׂרָאֵל בָּרֲכוּ אֶת יְקֹוָק בֵּית אַהֲרֹן בָּרֲכוּ אֶת יְקֹוָק: (כ) בֵּית הַלֵּוִי בָּרֲכוּ אֶת יְקֹוָק יִרְאֵי יְקֹוָק בָּרֲכוּ אֶת יְקֹוָק: (כא) בָּרוּךְ יְקֹוָק מִצִּיּוֹן שֹׁכֵן יְרוּשָׁלִָם הַלְלוּ יָהּ: 
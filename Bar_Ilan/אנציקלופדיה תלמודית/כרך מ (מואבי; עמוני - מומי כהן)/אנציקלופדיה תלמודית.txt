
 אנציקלופדיה תלמודית כרך מ, מואבי; עמוני  מואבי; עמוני. בני אומות ידועות, שאסורה דרישת שלומם וטובתם, וגרים הבאים מהם אסורים לבא בקהל.  הפרקים: א. מהותם; ב. דרישת שלומם; ג. איסורם לבא בקהל; ד. שאר דיניהם; ה. בזמן הזה ולעתיד לבא.  עמון ומואב נזכרו בתורה בין העמים היושבים סמוך לארץ ישראל, ועברו ישראל ליד ארצם בדרכם ממצרים 1 . וכמה איסורים נאמרו בהם. הערך שלפנינו דן באיסור לדרוש שלומם וטובתם, ובאיסורם של גרים הבאים מהם לבא בקהל. על האיסור להתגרות בהם מלחמה, בזמן משה רבנו, או אף אחר כך, מן הכתובים: אל תצר את מואב ואל תתגר בם מלחמה 2 , וקרבת מול בני עמון אל תצרם ואל תתגר בם 3 , ע"ע מלחמה. א. מהותם. א. מהותם. עמוני ומואבי האמורים בתורה, לענין האיסורים המיוחדים בהם, הם הבאים מזרע עמון ומואב, אבל גוי הבא מאומה אחרת ודר בארץ עמון ומואב, ואפילו נקרא משום כך עמוני או מואבי, אינו חשוב עמוני ומואבי 4 . גוי שאינו מזרע עמון ומואב שהיה דר בארץ עמון ומואב בזמן דור המדבר, יש מן האחרונים שכתבו שאף הוא נקרא עמוני ומואבי 5 , כל שדר שם כבר שנים עשר חודש 6 .  גוי מאומה אחת שנשא גויה מאומה אחרת, כגון עמוני שנשא מצרית, או מצרי שנשא עמונית, הולד הולך אחר הזכר, שאם אביו עמוני הרי הוא עמוני כאביו, ואם אביו משאר אומות אף על פי שאמו עמונית, הרי הוא מאותן אומות ואינו עמוני, ועל כך ע"ע גוי 7 , וע' יחס 8 . גוי מאומות שגרים הבאים מהן מותרים לבא בקהל שבא על עמונית, יש מן האחרונים שכתב שהולד כשמתגייר אסור לבא בקהל, שלדעתו איסור גר עמוני ומואבי בקהל הוא משום שלענין עמון ומואב חדשה תורה שנשארה לו קורבה אף לאחר גרות, ולכן שם עמוני ומואבי עליו לאחר שנתגייר, ואף על פי שבגיותו הולכים אחר הזכר, כיון שנתגייר שוב אינו מתייחס אחר אביו - שהגר הוא כקטן שנולד 9 - ומתייחס אחר אמו 10 , והרבה חולקים, שאין חילוק בין האומות, וכל שאביו אינו עמוני, אף הוא אינו עמוני 11 , ומהם מוסיפים שאף גרים עמוני ומואבי חשובים כקטן שנולד לכל ענין, וגזירת הכתוב היא שנקראים עמונים ומואבים ואסורים 12 .  על ישראל שבא על עמונית ומואבית גויות, שהבן מתייחס אחר אמו ואסור, ע"ע יחס 13 . שפחה עמונית, נסתפקו אחרונים אם דינה כגויה, ובנה מישראל אסור לבא בקהל, או כדין גיורת עמונית, שבנה מותר בקהל 14 . על גר עמוני שבא על הגויה, אם הבן עמוני, שהולכים אחר הפסול, ולפיכך כשיתגייר יאסר לבא בקהל, ע"ע יחס 15 . על ולד בת ישראל מגוי עמוני ומואבי שמותר בקהל, ע"ע הנ"ל 16 . ולד מעמוני שבא על שפחה, לדעת חכמים, וכן הלכה, שממזר שבא על השפחה, הולד הוא עבד כשר ואינו ממזר 17 , הוא הדין לולד מעמוני שבא על שפחה, שאין הולד עמוני, ולאחר שחרורו מותר לבא בקהל 18 , ולדעת ר' אליעזר הסובר בולד של ממזר משפחה שהוא עבד ממזר 19 , מצדדים אחרונים לומר שכמו כן בן של עמוני משפחה הוא עבד עמוני 20 .  על מעוברת מעמוני שנתגיירה, אם הבן מותר כיון שבשעת הלידה היתה אמו מותרת, ע"ע יחס 21 . ושם, על גוי שבא על גיורת עמונית, אם בנה מותר בקהל כולד הגיורת מישראל, או שכיון שאינו מתייחס אחר אביו, חשוב עמוני ואסור 22 . [איסור דרישת שלומם] ב. דרישת שלומם. ב. דרישת שלומם. אסור לדרוש שלומם וטובתם של עמונים ומואבים, שנאמר: לא תדרוש שלמם וטבתם - של עמוני ומואבי שהוזכרו במקרא קודם 23 - כל ימיך לעולם 24 . האיסור נמנה במנין המצוות כלאו אחד 25 , אף על פי שדרישת שלומם ודרישת טובתם שני איסורים הם, לסוברים כן 26 , שניהם ענין אחד, להראות להם שנאה בכל דבר 27 . הדורש שלומם וטובתם של עמוני ומואבי, אינו לוקה 28 .  דרישת שלומם, פירשו בספרי: מכלל שנאמר - ביציאה למלחמה על אומות העולם - וקראת אליה לשלום 29 , יכול אף אלו כן - והיינו באופן שאין איסור להילחם עמם משום "אל תצר את מואב" 30 , כגון בעיר שאינה מארצם אלא שכבשוה מן האומות 31 , או כשבאו להילחם עם ישראל 32 , או לאחר כיבוש הארץ, לסוברים שלא נאסר להילחם עם עמון אלא בזמן משה 33 - תלמוד לומר לא תדרוש שלומם 34 . ויש שכתבו שאף האיסור לדרוש טובתם, אמור כנגד הכתוב ביוצאים למלחמה: וקראת אליה לשלום, שבכלל הקריאה לשלום שיקבלו עליהם שבע מצוות בני נח וייחשבו כגרים תושבים 35 , שעליהם נאמר "עמך ישב וגו' בטוב לו" 36 , ואסר הכתוב לקרוא לעמון ולמואב לקבל עליהם שבע מצוות בני נח 37 . ופירשו ראשונים, שאיסור הוא - ולא פטור בלבד מחיוב קריאה לשלום - לדרוש בשלום עמון ומואב כשנלחמים עמם 38 . יש מן האחרונים שכתבו שהאיסור הוא דוקא בבאים להילחם עמנו להכעיס, אבל אם באו להילחם בשביל הרוחה, דורשים בשלומם כמו שאר אומות 39 . ויש מן הראשונים מפרשי המקרא, שנראה מדבריהם שאף לעמון ומואב קוראים לשלום בשעת מלחמה 40 .  השלימו מעצמם תחילה - ובכלל זה שקבלו עליהם מרצונם שבע מצוות בני נח 41 - כתבו ראשונים שמקבלים אותם 42 , שקבלתם אינה חשובה דרישת שלום 43 . [דרישת טובתם: עבד שברח לא"י]  דרישת טובתם, פירשו בספרי: מכלל שנאמר בעבד הבורח מאדוניו לארץ ישראל: עמך ישב בקרבך במקום אשר יבחר באחד שעריך בטוב לו לא תוננו 44 - שצריך להושיבו במקום טוב 45 - יכול אף אלו כן - שעבד עמוני ומואבי הבורח מאדוניו ייטיבו עמו 46 - תלמוד לומר "וטובתם" 47 . ופירשו אחרונים, שאסור להושיבו במקום טוב 48 , ויש מצדדים לומר שאין איסור בהטבה לעבד, אלא שאין מצווים עליו כשאר עבד 49 . וכתבו ראשונים שהוא הדין לגר-תושב* , שנכלל אף הוא במצוה להושיבו במקום טוב 50 - שנאמר בתחילת הכתוב: אשר ינצל אליך מעם אדניו, לרבות גר תושב 51 - שגר תושב עמוני ומואבי אין מצווים עליו 52 . ויש סוברים שהכתוב מדבר בגר צדק - שעבד שברח לארץ ישראל יצא לחירות, והרי הוא כישראל 53 , ואף גר עמוני ומואבי, לדעתם אסור לדרוש טובתו 54 - ואף גר צדק עמוני ומואבי אסור להושיב במקום טוב 55 . ויש שפירשו דברי הספרי בדרכים שונות 56 , ולדעתם אין חילוק בין עבד עמוני לשאר עבדים 57 . [הסגרתו לאדוניו]  האיסור לא-תסגיר-עבד-אל-אדניו* 58 , נחלקו אם נוהג בעבד עמוני ומואבי: יש סוברים שמותר להסגירו, שהרי אמרו בסופו של הכתוב "בטוב לו", והרי אין לדרוש טובתו של עבד עמוני ומואבי 59 , ויש שכתבו שלענין הסגרתו לאדוניו אין חילוק בין עבד עמוני לשאר עבדים, ואסור 60 . [לצערם]  דרישת שלומם וטובתם של עמוני ומואבי האסורה, יש מן הגאונים שכתבו שבכללה יש חובה עלינו לצערם בדברים ולהעבירם ממקום טוב למקום רע ומרווחה לצרה, ואסור להטיב מצבם ולהדריכם בדרך נכונה 61 . האיסור להונות עבד, או גר תושב, מן הכתוב "לא תוננו" 62 , כתבו ראשונים שאינו נוהג בעמוני ומואבי, שכן למדים מהכתוב "לא תדרוש שלומם וטובתם" 63 , ויש סוברים שאף על פי שאין דורשים טובתם, אסור לאונותם 64 . [עשיית חסד עם עמוני ומואבי]  עשיית חסד האסורה, כתבו אחרונים שכל שבכלל גמילות חסדים, כגון ביקור-חולים* והכנסת-אורחים* ונחום-אבלים*, אסור לעשות להם 65 . אלא שמכל מקום לענין פיקוח נפש, גר עמוני ומואבי - שהוא בכלל איסור דרישת טובתם, לסוברים כן 66 - דינו כישראל, ולפיכך מותר ליתן לו פרנסה כשיש חשש שימות 67 , ויש שכתבו שאף בלא חשש מיתה מותר להחיותו, ודוקא הטבה שאינה מחוייבת אלא היא מישרות ונדיבות, אסורה, אבל להחיותו שימצא פרנסתו, דינו כישראל ומותר 68 .  דברים שהותר לתת לגוי מפני דרכי-שלום* , כגון צדקה 69 , יש סוברים שהותר ליתנם אף לעמונים ומואבים גויים 70 , שלא את שלומם הוא דורש, אלא את שלום עצמו 71 , ויש אוסרים, שכיון שנאסרה דרישת שלומם וטובתם, אין לנו לחוש לשלום שלהם 72 . [גיורם]  עמוני ומואבי שבאו להתגייר, יש סוברים שאסור לגיירם 73 , שגיור הוא בכלל דרישת טובתם 74 - שאף על פי שמן הסתם אינה זכות לגוי להתגייר 75 , מכיון שרוצה להתגייר טובה היא לו 76 - ומה שאסרה תורה לגר עמוני ומואבי לבא בקהל 77 , הוא בדיעבד כשגיירום, שהגירות חלה 78 . ויש שנראה מדבריהם שהאיסור לגיירם הוא מן הכתוב: לא יבא עמוני ומואבי בקהל ה' 79 . והרבה חולקים וסוברים שמותר לגיירם 80 , שאין כוונתינו להיטיב עמם, אלא לקיים מצוה בגירותם 81 , ועוד שדוקא חסד גשמי אסור לעשות להם, אבל לגיירם שהוא תועלת רוחנית, מותר 82 . ואף לדעה זו, בקטן, שאינו מתגייר אלא משום שזוכים לו בית דין 83 , יש סוברים שאין לגייר קטן עמוני ומואבי 84 , ויש חולקים ומתירים 85 . ויש סוברים שמדרבנן אסור לגייר עמוני ומואבי, שמא יתערבו בעם ישראל וישאו נשים ישראליות 86 , והרבה חולקים שאין צריך לחשוש לכך 87 , ויש מוסיפים שאם ידוע שהוא עמוני, אין לחוש שישא ישראלית, ולאחר שנתערבו העמונים בין האומות ושוב אין ידוע אם הוא עמוני, הרי מותר לבא בקהל 88 . אף לסוברים שאין איסור לגיירם, יש מצדדים לומר שכיון שאף לאחר גירותם נשארת שנאה טמונה בלבם לישראל 89 , אין ראוי לגיירם, שמכשילם באיסור שנאה לישראל 90 .  קבלת גר-תושב* מהעמונים או המואבים, יש סוברים שאסורה - אף לסוברים שגרי צדק מקבלים מהם 91 - שהיא בכלל דרישת טובתם 92 , ויש שכתבו בדעת ראשונים שמותרת 93 . [השחתת עצים שלהם]  השחתת עצי מאכל של עמון ומואב, כשיוצאים להילחם בהם - באופן שמותר להילחם בהם 94 - אמרו במדרש שמותרת - שלא כבמלחמה עם שאר אומות שכתוב "לא תשחית את עצה" 95 - כמו שמצינו באלישע שצוה במלחמה עם מואב: וכל עץ טוב הפילו 96 , שקיום עציהם הטובים במלחמה הוא בכלל איסור דרישת טובתם 97 , ומצוה להשחית העצים 98 . ויש מן הראשונים שנראה מדבריהם שאסור להשחית עצי מאכל שלהם 99 . [כשכוונתו לתועלת עצמו]  עשיית חסד עם עמוני ומואבי כשאין כוונתו להיטיב עמם אלא לטובת עצמו, כגון לגיירם - שאינו מתכוין לטובתם, אלא לקיים מצוה 100 - או לישא עמונית או מואבית - לסוברים שאף עמה אסור להיטיב 101 - יש שכתבו שמותרת, כשם שלענין לא-תחנם* , כשמתכוין לטובת עצמו מותר ליתן לגוי מתנת חנם 102 . וכן כשבאו להילחם עם ישראל, ואין ישראל חפצים במלחמה, מותר לקרוא להם לשלום למנוע המלחמה 103 . ויש מן האחרונים שנראה מדבריהם שאין לדמות איסור הטבה עם העמוני לאיסור לא תחנם, וכתבו שאף עמוני המכירו - שבאיסור לא תחנם מותר ליתן מתנת חנם לגוי שמכירו 104 - אסור להיטיב עמו 105 . [תשלומי טובה]  עמוני ומואבי שעשו טובה לישראל, כתבו ראשונים שמותר לישראל לגמול עמם טובה, שאין זה דרישת שלום אלא השבת טובה 106 , וכן מצינו בדוד המלך ששלח לנחם את חנון מלך בני עמון באמרו: אעשה חסד עם חנון כאשר עשה אביו עמי 107 , ואף על פי שהחסד שעשה אביו היה עם אחי דוד - שהחיה אותו כשברח אליו 108 - ולא עם דוד עצמו, חשוב הוא כעושה חסד עם דוד 109 . ומכל מקום אין להיטיב עם העמוני והמואבי אלא כטובה שקבל מהם ולא יותר 110 . במדרש אמרו שדוד שלא כהוגן עשה, ואף נענש על הדבר ובא לידי בזיון ומלחמה 111 , וכתבו אחרונים שאף על פי שמן הדין מותר, לפי מדרגתו לא היה לו לנחמו 112 . ויש שכתבו שדוד שלא כדין עשה 113 - ויש סוברים שמחלוקת היא, שדוקא המדרש סובר שדוד חטא, אבל בתלמוד מבואר שלא חטא 114 - ואף על פי שמותר לגמול טובה לעמוני שהיטיב עמו, אין לגמול טובה עם בנו 115 , או שמטעם אחר היה שלא כדין - אף על פי שמותר לגמול טובה אף עם בנו של המיטיב עמו - שכיון ששלח למלך בני עמון נראה כשולח שלום לכל האומה 116 , או שכיון שדוד היה מלך על ישראל, הרי זה כאילו כל ישראל שולחים לנחם, והם לא קבלו טובה מאביו 117 . ויש חולקים על כל זה וסוברים שאסור לגמול טובה עמם אפילו עשו עמו טובה 118 , שאין כתוב לא תדרוש "שלום" אלא "שלומם", לרבות תשלומי טובה 119 , או משום שכתוב "כל ימיך לעולם", שמשמע שבכל אופן אין לדרוש שלומם 120 . [בשעת שלום]  דרישת שלומם וטובתם בשעת שלום, יש סוברים שמותרת, ולא נאסרה לדעתם אלא בשעת מלחמה 121 , ויש חולקים וסוברים שאף עשיית חסד בשעת שלום נאסרה 122 , כיון שכתוב "כל ימיך" 123 . [המצווים]  נשים, כתבו ראשונים שאינן מוזהרות שלא לדרוש בשלום עמוני ומואבי, שאיסור דרישת שלומם לדעתם הוא בשעת מלחמה, שלא לקרוא להם לשלום 124 , ונשים אינן בנות מלחמה 125 . וכתבו אחרונים שלדעת הסוברים שעשיית חסד אף בשעת שלום אסורה 126 , אף נשים מצוות שלא לעשות עמם חסד 127 .  המותרים לינשא לגרים עמוני ומואבי, כגון גרים מאומה אחרת, יש סוברים שמותרים לדרוש בשלום עמון ומואב, כשם שלענין איסור קהל הותרו בהם 128 . ויש שצידדו לאסור 129 . [האסורים: בגירותם]  גרי צדק עמונים ומואבים מותר לדרוש שלומם וטובתם, שלענין איסור דרישת שלום דינם כישראל 130 , ויש שהוסיפו שאף קודם גירות, משנתנו דעתם להתגייר מותר לדרוש שלומם וטובתם 131 . ויש מן האחרונים מצדדים לומר שאסור לדרוש שלומם וטובתם, שאיסור דרישת שלומם וטובתם נכתב כהמשך לאיסור ביאתם בקהל ה' 132 , משמע שאותם האסורים לבא בקהל, אסור לדרוש שלומם וטובתם 133 , ויש שהוסיפו טעם לאסור דרישת טובתם, שלא יבואו לידי חתנות, שהרי מצינו שדרישת הטובה מביאה לידי כך, כמו שכתוב לענין שבעה עממים: לא תחנם ולא תתחתן בם 134 . עבד עמוני ומואבי, לדברי הכל אסור לדרוש שלומו 135 . [נקבות]  עמונית ומואבית - שלענין איסור ביאה בקהל אין דינן כזכרים, ומותרות 136 - כתבו ראשונים שמותר לדרוש שלומן וטובתן 137 , וכתבו אחרונים בדעתם, שאף עמונית ומואבית גויות מותר לדרוש שלומן 138 . ויש חולקים וסוברים שאף עמונית ומואבית בכלל איסור דרישת שלומן וטובתן 139 , שלדעתם אין איסור דרישת שלום תלוי בדין איסור ביאה בקהל 140 , אבל גיורת עמונית ומואבית - אף לסוברים שאסור לדרוש בשלום וטובת גר עמוני ומואבי 141 - מותר לדרוש שלומן 142 , שמשנתגיירו, כיון שמותרות בקהל, פקע מהן שם עמון 143 , ויש מצדדים לאסור אפילו גיורת 144 .  ספק עמוני ומואבי - לסוברים שמותר לבא בקהל 145 - יש סוברים שמותר לדרוש שלומו וטובתו 146 , ויש חולקים 147 . [האיסור וטעמו] ג. איסורם לבא בקהל. ג. איסורם לבא בקהל. גרים עמונים ומואבים אסורים לבא בקהל, שנאמר: לא יבא עמוני ומואבי בקהל ה', גם דור עשירי לא יבא להם בקהל ה' 148 , ופירושו, שלא ישאו בת ישראל 149 , וכל דורות הגר בכלל האיסור, בנו ובן בנו אף לאחר עשרה דורות, שנאמר: עד עולם 150 . [במנין המצוות]  במנין הלאוים, יש ממוני המצוות שמנו איסור עמוני ומואבי כלאו אחד 151 , כיון שבכתוב נאמרה אזהרה אחת על שניהם 152 , ויש שמנו שני לאוים, עמוני לאו בפני עצמו ומואבי לאו בפני עצמו 153 , לפי שאי אפשר לעבור על שני האיסורים ולא ללקות שתים, שעמוני ומואבי הם גופים חלוקים, שאי אפשר להיות איש אחד עמוני ומואבי, ואם באו שניהם על בת ישראל בשתי התראות, אף היא לוקה שתים - שאפילו באיסור אחד, התראות מחלקות 154 - ואם התרו בה תחילה על שניהם, אין ההתראה תוך כדי דיבור לביאה השניה, ופטורה עליה 155 . ויש שמנו את הכתוב "גם דור עשירי גו'" ללאו בפני עצמו 156 . [טעם האיסור]  טעם איסורם של עמוני ומואבי לבא בקהל, נתפרש בתורה: על דבר אשר לא קדמו אתכם בלחם ובמים בדרך בצאתכם ממצרים, ואשר שכר עליך את בלעם בן בעור מפתור ארם נהרים לקללך 157 , שנענשו על עבירות אלו 158 , מדה כנגד מדה 159 , ועוד, שבהסכמתם לעשות נבלות אלו, הראו את רוע מזגם, ואינם ראויים להתערב בעם ישראל 160 . אף על פי שמלכם שכר את בלעם, נאסרו כל בני מואב לבא בקהל, לפי שהיה להם למחות, שמוטל על העם למחות במלך 161 , ועוד שנעשה הדבר מרצונם 162 .  שני טעמים אלו - שלא קדמו את ישראל בלחם ובמים, וששכרו את בלעם - נחלקו ראשונים על מי מעמון ומואב נאמרו: יש שכתבו שעמון לא נאסרו אלא משום שלא קדמו את ישראל בלחם ובמים, אבל לא הם שכרו את בלעם 163 , ומואב קדמו את ישראל בלחם ובמים, שנאמר: אוכל בכסף תשבירני ואכלתי, ומים בכסף תתן לי ושתיתי, כאשר עשו לי וגו' והמואבים היושבים בער 164 , ולא נאסרו אלא מפני ששכרו את בלעם לקלל את ישראל 165 . ויש חולקים וסוברים שמואב נאסרו אף מחמת שלא קדמו את ישראל בלחם ובמים 166 , וביארו הכתוב "כאשר עשו לי וגו' והמואבים", לענין שנתנו לישראל לעבור בארצם, ולא לענין קדימה בלחם ובמים 167 , או שדוקא היושבים בער קדמום בלחם ובמים, ולא שאר המואבים 168 , ונאסרו אף המואבים היושבים בער, בגלל רוב האומה שהרשיעה 169 , ויש שכתבו שאף על פי שנתנו להם לחם ומים, מכרו להם להנאתם, ונענשו לפי שהיה להם לתת לישראל בחנם, כדרך שנותנים לאנשי מלחמה 170 . ויש סוברים שאף בני עמון נענשו על שכירת בלעם, שאף הם היו בעצה עם המואבים 171 .  טעם נוסף לאיסורם של המואבים לבא בקהל, אמרו בספרי, שהוא משום שהחטיאו את ישראל בזנות 172 , ומטעם זה אסורים לעולם 173 - שלא כמצרי* ואדומי* שאין איסורם איסור עולם, אף על פי שאף הם הרעו לישראל 174 - ואף עמון החטיאום יחד עם מואב 175 . טעם נוסף כתבו ראשונים לאיסורם לבא בקהל, לפי שעמון ומואב נולדו מעריות 176 והרי הם כממזרים 177 , או שנענש לוט שזרעו אסור לבא בקהל, על שחטא בזנות 178 . [בגיותם]  גוי עמוני ומואבי, אין בו איסור משום לא יבא עמוני ומואבי בקהל ה' 179 - ואין איסורו אלא משום גוי 180 - שנאמר: לא יבא להם 181 , היינו שלא יביאו בנים בקהל ישראל, והנבעלת לגוי אין הבנים מתייחסים אחריו 182 , ועוד, שאין איסור בבעילת עמוני ומואבי אלא בקידושין, לסוברים כן 183 , ובעילת גוי היא בלא קידושין 184 . ויש סוברים שאיסור עמוני ומואבי לבא בקהל נוהג אף בגיותם 185 . ויש שחדשו בדעת ראשונים, שלדעת הסוברים שביאת גוי אסורה מן התורה 186 , איסור גר עמוני ומואבי לבא בקהל, הוא משום שאין גירותו שלמה, ולענין נשואין נשאר דינו כגוי האסור לבא בקהל 187 . [נקבות]  עמונית ומואבית שנתגיירו, וכן בת גר עמוני ומואבי, מותרות לבא בקהל 188 , אפילו בדרך נשואין 189 . במקור ההיתר, נחלקו תנאים: רבי יהודה דרש מהכתוב "לא יבא עמוני ומואבי", "עמוני", ולא עמונית, "מואבי", ולא מואבית 190 , ופירשו ראשונים שכיון שלא כתוב "עמון ומואב" אלא "עמוני ומואבי", שהוא לשון זכר, משמע שלא נאסרו אלא הזכרים 191 . רבי שמעון סובר, שכיון שטעם איסורם לבא בקהל, הוא משום שלא קדמו את ישראל בלחם ובמים 192 , לא נאסרו נקבות שאין דרכן לקדם 193 , שכל כבודה בת מלך פנימה 194 , וכן הטעם השני שנאמר לאוסרם לבא בקהל, על ששכרו את בלעם לקלל את ישראל, אינו בנשים, שאין דרכן לשכור 195 . יש מן הראשונים שכתבו שהלכה-למשה-מסיני* היא, שהזכרים אסורים והנקבות מותרות 196 , וביארו אחרונים שההלכה מלמדת שכן הפשט בפסוק, שעמוני משמע ולא עמונית, או שטעמי האיסור אינם שייכים בנקבות 197 .  אף על פי שנקבות מותרות מן הדין, יש שכתבו שאינו משנת חסידים, שטבע אומות אלו רע 198 , ובועז שנשא את רות 199 , לפי שראה שעתידים לצאת ממנה נביאים 200 , ועוד שהיתה טובה כבנות ישראל ולא עשתה מעשה עמה 201 . [איסורם בשפחה]  שפחה*, לראשונים הסוברים שאסורה לבא בקהל מן התורה, משום "לא יהיה קדש" 202 , כתבו אחרונים שאף גרים עמוני ומואבי אסורים בה, ואף על פי שהם אסורים לבא בקהל, אינם חשובים כ"קדש ועומד" - כממזר*, שהוא "קדש ועומד" ולכן מותר בשפחה 203 - לפי שנולדו בהיתר 204 , ויש סוברים בדעת ראשונים אלו שאף גר עמוני ומואבי מותרים בשפחה 205 , שלדעתם כל שפסול לבא בקהל הרי הוא כ"קדש ועומד" 206 . ולדעת הראשונים הסוברים ששפחה מותרת לבא בקהל מן התורה, ואינה אסורה אלא מדרבנן 207 , כתבו אחרונים שכשם שהתירו לממזר לישא שפחה כדי לטהר זרעו 208 , כך התירו לגרים עמוני ומואבי לישא שפחה כדי לטהר זרעם 209 , ויש מצדדים לומר שבעמוני ומואבי לא התירו לישא שפחה, כיון שבנותיהם מותרות לבא בקהל 210 , ועוד, שלא התירו אלא בממזר שבא מקדשות, ועמוני ומואבי לא באו מקדשות 211 . [בפסולה ובגיורת]  גרים עמוני ומואבי אינם בכלל קהל ה' - אף לתנאים הסוברים ששאר גרים חשובים קהל ה', ואסורים בממזרת ובשאר פסולים שנאמר בהם שלא יבאו בקהל 212 - לפי שהם פסולים, ולפיכך נשים האסורות בקהל ה', מותרות לגרים עמוני ומואבי 213 . גיורת* - או שפחה משוחררת 214 - לדעת ר' יהודה שגרים בכלל קהל ה' הם, אסורה לינשא לגרים עמוני ומואבי, ולדעת חכמים שאינם בכלל קהל ה', מותרת 215 . גיורת עמונית, נראה בירושלמי, וכן כתבו ראשונים, שדינה כשאר גרים הקרויים קהל לדעת ר' יהודה, ואסורה בפסולי קהל 216 , ואחרונים כתבו בדעת ראשונים שחולקים, שכיון שהזכרים אסורים בקהל, אף הנקבות אינן קרויות קהל 217 . על הסוברים שאף לדעת חכמים שגיורת אינה קרויה קהל, ומותרת מן הדין לינשא לפסולים, מכל מקום אסורה מדרבנן, כדי שלא להרבות פסולים בישראל, ע"ע פסולי קהל 218 . [מלקות]  גר עמוני או מואבי שנשא ישראלית, שניהם לוקים 219 , שאף העמוני אסור בישראלית, כשם שהיא אסורה לו 220 . וכתבו ראשונים שאף על פי שנאסרו עמוני ומואבי בלאו אחד, אין זה לאו-שבכללות* - שנחלקו אמוראים אם לוקים עליו 221 - כיון שנפרטו הפרטים בפני עצמם, וכל שהפרטים נפרטו בכתוב, אינו חשוב לאו שבכללות לדעתם 222 . ויש חולקים שנחשב לאו שבכללות - שלדעתם אף לאו שהכתוב פירט פרטיו, לאו שבכללות הוא 223 - ואף לדעתם הלכה שלוקים עליו 224 . וכתבו אחרונים בדעתם, שכיון שהוא לאו אחד, והעובר על כל האיסורים הכלולים בלאו אחד אינו לוקה אלא אחת 225 , אשה שהתרו בה שלא תיבעל לעמוני ומואבי, ונבעלה תוך כדי דיבור לשניהם - כגון שנבעלה לאחד כדרכה ולאחד שלא כדרכה בבת אחת 226 , או שנבעלה למי שהוא גם עמוני וגם מואבי, שבאו על אמו עמוני ומואבי ונולד משניהם 227 - לוקה מלקות אחת 228 .  על גרים עמוני ומואבי שבאו על בת ישראל דרך זנות בלא קידושין, שלדעת רוב הראשונים לוקים, שכיון שלא נאמר בכתוב לשון קיחה, לוקים על הביאה בלבד, ועל הסוברים שאינם לוקים, שכיון שנאמר "לא יבא וגו' בקהל" ביאה בקהל אינה אלא בקידושין, אבל זנות אינה חשובה ביאה בקהל, ע"ע חיבי לאוין : איסורם וחיובם 229 . על הסוברים שפסולי קהל, ובכללם עמוני ומואבי, מותרים לישא פילגש* - דהיינו בלא קידושין ובלא כתובה, לסוברים כן 230 - שלדעתם אין פילגש אסורה להדיוט אלא מפני שמבטל את המצוה לקדשה, ופסולי קהל שאינם יכולים לישא אשה זו בקידושין, מותרים לישאנה בלא קידושין, ע"ע פילגש 231 .  על גר עמוני שקידש אשה, אם חלים הקידושין, ע"ע חיבי לאוין 232 . ועל דין הולד, שיש סוברים שהוא ממזר, ע"ע הנ"ל 233 וע' ממזר. על גר עמוני שבא על ישראלית, שעשאה זונה* , ע"ע זונה 234 . אם בתו מישראלית כשרה לכהונה, ע"ע חלל 235 . [ספקם]  ספק עמוני ומואבי - כגון שאין ידוע אם אביו עמוני או ישראל 236 , או גר שספק בא מעמון ספק מאומה אחרת 237 - יש סוברים שמן התורה מותר לבא בקהל 238 - כדין ממזר שספיקו מותר מן התורה 239 - ומדרבנן אסור לבא בקהל משום חומרא ביוחסין 240 . ויש סוברים שבספק עמוני ומואבי לא גזרו חכמים, ומותר לבא בקהל 241 , שלדעתם לא אסרו חכמים מספק אלא במי שאין יחוסו ידוע, שיש לחוש שמא ישא אחותו 242 , וספק עמוני, שיחוסו ידוע, לא גזרו בו 243 . ויש חולקים וסוברים, שספק עמוני ומואבי אסור לבא בקהל מספק 244 , ככל ספק איסור, שנחלקו בו ראשונים אם ספיקו אסור מן התורה או מדרבנן 245 . לדעת רבן גמליאל שאסר מתחילה גר עמוני בזמן הזה לבא בקהל 246 , כתבו אחרונים שסבר שספק עמוני אסור לבא בקהל, לפי שנאמר שני פעמים "לא יבא בקהל", לרבות הספיקות 247 , ויש שהוסיפו שלדעתו ספק עמוני אסור לבא בקהל אף כשיש רוב המתירו, ודרש כן מהכתוב "עד עולם" 248 . על החולקים על רבן גמליאל, ושאף הוא חזר בו, עי' להלן: בזמן הזה ולעתיד לבא 249 .  ספק ממזרת, כתבו אחרונים שמותר מן התורה לגר עמוני לישא אותה 250 , כשם שלממזר מותר לישא ספק ממזרת, שלא נאסר אלא בקהל ודאי ולא בקהל ספק 251 . ויש שנראה מדבריהם שאסור, שמא היא כשרה 252 . [בכל המצוות] ד. שאר דיניהם. ד. שאר דיניהם. גר עמוני ומואבי, הרי הם כישראל לכל דבריהם 253 . [בכתיבת ספר תורה]  כתיבת ספר תורה, לדעת הראשונים הסוברים בממזר שפסול לכתוב ספר תורה - משום שאינו מוציא את הרבים ידי חובתם 254 , או משום שאינו מצווה על כל המצוות כגון פסולי קהל 255 , או שחוששים שאת האזכרה בפסוק שאוסרו לבא בקהל אינו כותב לשמה 256 - כתבו אחרונים שאף גר עמוני ומואבי פסולים לכתוב ספר תורה 257 . ויש שכתבו, שלסוברים שהממזר פסול משום שאינו כותב לשמה את האזכרה בפסוק האוסרו, גר עמוני ומואבי כשרים לכתוב ספר תורה, שכיון שהתגיירו מרצונם, וקיבלו על עצמם להיאסר בקהל, אינם נחפזים לכתוב את השם שלא בכוונה 258 . [מינויו לשררה]  מינוי בן גר עמוני מבת ישראל לשררה, מותר, כדרך שמותר למנות שאר גר לשררה כשאמו מישראל 259 . [בקרבן גירות]  קרבן גירות - שמוטל על כל גר להביא הרצאת קרבן 260 , ואין קרבנו אלא להתירו לבא בקהל, לסוברים כן 261 - כתבו אחרונים שגרים עמוני ומואבי, שאסורים לבא בקהל, אינם צריכים להביא קרבן 262 . [בפריה ורביה]  במצות פריה-ורביה*, אף לדעה שאין המצוה מתקיימת אלא בזרע כשר, ופסולי קהל שזרעם פסול פטורים 263 , יש שנסתפקו בגרים עמוני ומואבי שאפשר שחייבים, שבנותיהם כשרות, ואף מבנו אפשר שיהיה לו זרע כשר, שבת בנו מותרת לקהל 264 . על הסוברים שכל פסולי קהל חייבים בפריה ורביה, ע"ע פריה ורביה 265 . [כניסתם לעזרה]  כניסה לעזרה, יש מן הראשונים שכתבו שעמוני ומואבי אסורים בה 266 , ונחלקו אחרונים בדעתם: יש סוברים שדוקא בגיותם אסורים 267 , ומדרבנן הוא שגזרו בהם, ואף על פי שגזרו על כל הגויים 268 , עליהם גזרו קודם שגזרו על השאר 269 . ויש מצדדים לומר שאף בגירותם אסורים 270 , משום שדימה אותם הכתוב לטמאים 271 , או משום שנשארו קצת כגויים 272 , ולפיכך כשגזרו על הגויים גזרו אף עליהם 273 . לדעה זו שאף בגירותם אסורים להיכנס לעזרה, גר עמוני ומואבי פטורים ממצוות שעשייתן בעזרה, כגון ראיה* והקהל* , שאינם יכולים להיכנס לבית המקדש 274 , וכן אסורים לבנות את בית המקדש 275 . ויש מצדדים לומר שעמוני ומואבי מותרים להיכנס לעזרה 276 . [בדיני קדימה]  בהצלת נפשות מסכנה, כתבו ראשונים שגר משאר אומות קודם לגר עמוני להצילו 277 . [קללתו]  על קללת עמוני ומואבי, שדינה כקללת שאר פסולי קהל, שנחלקו בהם אם הם בכלל "עמך" האמור בכתוב "ונשיא בעמך לא תאר" 278 , ע"ע פסולי קהל וע' מקלל 279 . [גר עמוני לאחר שנתבלבלו האומות] ה. בזמן הזה ולעתיד לבא. ה. בזמן הזה ולעתיד לבא. לאחר שבלבל סנחריב את כל האומות, והביא אומות אחרות לעמון 280 , גר הבא מארץ עמון מותר לבא בקהל 281 - אף על פי שנשארו מקצת מבני עמון במקומם 282 - שיש לתלות שגר זה אינו עמוני, כיון שרוב העולם הם מאומות אחרות, וכל הפורש מהם תולים שפירש מרוב האומות שאינם עמונים ("כל דפריש מרובא פריש") 283 . וכן גרים משאר אומות העולם, אין לחוש בהם שמא הם בני עמון, שיש לתלות שפירשו מהרוב 284 . אף לתנאים הסוברים בשאר ספיקות שחוששים למיעוט 285 , בגר אין חוששים שמא הוא מן מיעוט בני עמון 286 , שהרוב שמשאר העמים הוא רוב שלפנינו ("רובא דאיתא קמן") לסוברים כן 287 , וברוב שהוא לפנינו, אף לדעתם אין חוששים למיעוט 288 , ועוד שמן התורה ספק עמוני מותר - לסוברים כן 289 - ולכן יש להקל מספק 290 , ואף על פי שהחמירו בספק עמוני לאוסרו מדרבנן, לסוברים כן 291 , במקום שיש רוב, לא גזרו חכמים 292 , ויש שכתבו שכיון שאם נחוש בכל גר שמא הוא עמוני, יאסרו כולם, חשוב הדבר כמו שאי אפשר לחוש למיעוט 293 , ובמקום שאי אפשר אף לדעתם אין חוששים למיעוט 294 . [גר מואבי]  מואבים, נחלקו ראשונים אם אף אותם בלבל סנחריב: יש סוברים שלא בלבלם, שנאמר: שאנן מואב 295 , ועדיין עומדים במקומם 296 , או שבלבלם ואחר כך חזרו למקומם 297 . ויש סוברים שנתבלבלו בין האומות 298 , והכתוב "שאנן מואב" מדבר קודם גלות סנחריב 299 , או שאחר כך נתבלבלו על ידי נבוכדנצר 300 . [בזמן הזה]  בזמן המשנה מצינו שנחלקו תנאים בגר מעמון אם מותר לבא בקהל 301 : רבן גמליאל סובר שאסור 302 , שהובטחו בני עמון שישובו לארצם שנאמר: ואחר כך אשיב את שבות בני עמון 303 , וכבר שבו 304 , כלומר שיש לחוש שכבר שבו, ולאסור מספק 305 , או שחשובים כמי ששבו, שכל שסופו לשוב למקומו חשוב קבוע*, שאין הולכים בו אחר הרוב ומחמירים בספקו 306 . ור' יהושע סובר שמותר 307 , שלדעתו אפשר שעדיין לא שבו 308 , וביארו אחרונים שסובר שאין צריך לחוש שמא כבר שבו למקומם 309 , שיש להעמידם על חזקתם שעדיין לא שבו 310 , ועוד שיש ספק-ספיקא*, שמא לא שבו, ואפילו שבו, שמא גר זה שלפנינו הוא מאומות אחרות שנשארו שם 311 , וגם אין להחשיבם כקבוע, כיון שאינם יכולים לשוב מרצונם 312 , ור' עקיבא סובר שאף אם חזרו עמון למקומם, כיון שלא חזרו בני עמון לבדם, אלא עם האומות שנתערבו עמהם, מותרים 313 . חכמים הסכימו לדעת ר' יהושע 314 , ואף רבן גמליאל חזר בו 315 , וכן הלכה שמותר 316 .  אף המחזיק עצמו שהוא מזרע עמון, מן הסתם טועה ואומר כן לפי שדר בעמון, ומותר 317 . כתבו אחרונים שבזמן התנאים היו עדיין עמונים ומואבים ידועים, והיו אסורים 318 . ויש סוברים שבזמן סנחריב, שבלבל את כל העולם, גלו כל בני עמון, ומאז אין עמוני ידוע, ולכן כל הגרים מותרים בקהל 319 . [נתגייר בעמון]  הבא להתגייר בארץ עמון - לסוברים שלא כל בני עמון גלו ממקומם 320 - יש סוברים שאסור לו לבא בקהל, שהיתר עמוני בזמן הזה, הוא משום שפירש מן הרוב - ולא משום שבטלים ברוב, שאדם חשוב הוא, ואינו בטל 321 - ודוקא כשפירש מארצו למקום אחר, אבל כשמתגייר במקומו אסור, לפי שחשוב קבוע*, וכל קבוע כמחצה על מחצה 322 , וכן אם פירש לפנינו מארץ עמון - שנולד הספק במקום הקביעות - אסור לבא בקהל 323 , אבל הפורש משאר ארצות מותר, אף על פי שבני עמון קבועים בעולם, שאינו נחשב קבוע, אלא כשהוא במקומו ועיקר קביעותו 324 , ואין חוששים שמא יחזור למקומו ולקביעותו - וכל העומד לחזור לקביעותו, אף במקום שפירש חשוב קבוע, לסוברים כן 325 - שהפורש לארץ אחרת אין לחשוש שיחזור לארצו 326 , ויש שכתבו שהעומד לחזור לקביעותו אינו חשוב קבוע אלא כשמכחו באים לאסור דבר אחר, אבל כשדנים עליו עצמו, כיון שהותר בשעה שפירש, שוב אינו חוזר לאיסורו 327 . ויש חולקים שאף המתגייר בעמון מותר 328 , שלדעתם כל שאין האיסור ניכר אינו חשוב קבוע 329 , ובני עמון נתערבו ואינם ניכרים 330 , ואף לסוברים שקבוע שאינו ניכר אסור, אם אין ידוע כלל מקום האיסור היכן הוא, אינו קבוע 331 , ועוד שמשבא להתגייר הרי הוא פורש מאומתו 332 , ועוד שאף ספק עמוני מותר מן התורה, לסוברים כן 333 , ובמקום רוב לא גזרו 334 . [דרישת שלומם וטובתם]  איסור דרישת שלומם וטובתם, כתבו ראשונים שאינו נוהג ביושבי עמון ומואב בזמן הזה, כיון שרובם משאר האומות 335 . ויש שכתבו בדעת ראשונים שאף בזמן הזה אסור לדרוש שלומם וטובתם 336 , וביארו שדוקא כשמתגייר ופורש מהרוב, תולים שפירש מרוב העולם שאינם עמונים, אבל בגיותו לא, שכל קבוע* כמחצה על מחצה 337 .  גוי הבא להתגייר, אין חוששים שהוא עמוני ומואבי - שאסור לגיירם, משום שנחשב דרישת טובתם, לסוברים כן 338 - שיש לסמוך שפירש מרוב העולם שהם אומות אחרות 339 . [לעתיד לבא]  האיסורים האמורים בעמוני ומואבי נוהגים לעתיד לבא - לסוברים שמצוות אינן בטלות לעתיד לבא 340 - בין איסור דרישת שלומם וטובתם, שנאמר: כל ימיך לעולם 341 , ובין איסורם בקהל 342 - ואינו כפסולי הקהל שנטהרים לעתיד לבא, לסוברים כן 343 - שנאמר "עד עולם" 344 . וכתבו ראשונים שאיסורם לעתיד לבא הוא דוקא לסוברים שיהיו ניכרים אז, שאף על פי שגלו ממקומם ועדיין לא שבו, לסוברים כן 345 , עתידים לשוב 346 , או שאליהו הנביא, שעתיד לברר את הספקות בעניני יוחסין 347 , יברר מי מזרע עמון ומואב 348 - ויש סוברים שאינו עתיד לברר את הפסולים הללו 349 - אבל לסוברים שאף בזמן הזה במקומם הם, אלא שנתערבו בהם משאר אומות 350 , אף לעתיד לא יהיו ניכרים, וישארו בהיתרם 351 . 
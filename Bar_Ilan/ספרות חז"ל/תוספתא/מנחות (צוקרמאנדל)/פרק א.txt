
 תוספתא מסכת מנחות (צוקרמאנדל) פרק א הלכה א רבי שמעון אומר כל המנחות שנקמצו שלא לשמן כשרות ועלו לבעלים לשם חובה שאין המנחות דומות לזבחים מחבת לשום מרחשת מעשיה מודיעים עליה לשום מחבת מרחשת לשום בלולה מעשיה מודיעין עליה לשום מרחשת אבל זבחים אין כאן אלא מעשה אחד לכולן ושחיטה אחת לכולן: הלכה ב חומר בשחיטה שאין בקמיצה ובקמיצה שאין בשחיטה שהשחיטה קבוע לה צפון וקבוע לה מקום בצואר ונוהגת בכל הקרובים ואוסרת חולין בפנים וקדשים בחוץ וחייבין עליה בחוץ מה שאין כן בקמיצה חומר בקמיצה שהקמיצה טעון כהן וכלי שרת מה שאין כן בשחיטה קמיצה בכלי ושחיטה אפילו בקרומית של קנה: הלכה ג חמר בשחיטה שאין במליקה ובמליקה שאין בשחיטה שהשחיטה דוחה את השבת ואת הטומאה ונוהגת בציבור כיחיד טעונה כלי וטעונה צפון מה שאין כן במליקה חומר במליקה שהמליקה טעונה כהן כשר מה שאין כן בשחיטה: הלכה ד חומר בקמיצה שאין במליקה ובמליקה שאין בקמיצה שהקמיצה דוחה את השבת ודוחה את הטומאה ונוהגת בצבור כיחיד וטעונה כלי מה שאין כן במליקה חומר במליקה שהמליקה קבוע לה מקום בצואר ונוהגת בכל הקרבין מה שאין כן בקמיצה: הלכה ה ר' אליעזר אומר אפילו רגלו אחת על גבי הרצפה ורגלו אחת על גבי לבנה רגלו אחת על גבי הרצפה ורגלו אחת על גבי כלים אם ינטל הכלי ויוכל לעמוד בפני עצמו כשר ואם לאו פסול: הלכה ו טמא מת ומחוסר כפורים וטבול יום אין הציץ מרצה על טומאת הגוף על מה הציץ מרצה על טומאת הדם ועל הקמיצה ועל הנסכים: הלכה ז מחוסר בגדים כהן גדול משמש בשמונה כלים וההדיוט בארבעה ואם שמש כהן גדול בארבעה והדיוט בשמונה ועבד עבודתו פסולה עבד עבודת זהב בבגדי לבן ועבודת לבן בבגדי זהב ועבד עבודתו פסולה: הלכה ח היו מרושלין ומסולקין או שהיו משוחקין ועבד עבודתו כשרה לבש שתי כתנות ושתי מכנסים ושני אבנטים או שהיו מקורעין או שחסר אחת מהן או שנתן רטייה על גבי בשרו תחת בגדיו ועבד עבודתו פסולה: הלכה ט שלא רחוץ ידים ורגלים כיצד מקדש ידיו ורגליו בכלי שרת בפנים קידש ידיו ורגליו בכלי שרת בחוץ או מכלי חול בפנים או שטבל במי מערה ועבד עבודתו פסולה: הלכה י כיצד הוא מקדש נותן יד ימינו על גבי רגל ימינו שמאלו על גבי רגל שמאלו משפשף ומרחיץ משפשף ומרחיץ ר' יהודה אומר אפילו שתי ידים זו על גב זו מקדש אמרו לו אי אפשר לכן: הלכה יא כהנים שלא טבלו ולא קדשו ידיהם ורגליהם וכן כהן גדול שטבל ולא קידש ידיו ורגליו בין עבודה לעבודה ובין בגדים לבגדים ועבד עבודתו כשרה אבל כהנים שלא טבלו ולא קדשו ידיהם ורגליהם וכן כהן גדול שטבל ולא קדש ידיו ורגליו מן הבקר ועבד עבודתו פסולה: הלכה יב אחד כהן גדול ואחד כהן הדיוט ששמשו שחרית שלא רחוץ ידיהם ורגליהם הרי אלו חייבים מיתה שנ' בבואם אל אוהל מועד ירחצו מים ולא ימותו: הלכה יג היה עומד ומקריב כל הלילה לאורה טעון קידוש ידים ורגלים ר' אומר אין הלינה פוסלת בקידוש ידים ורגלים ר' אלעזר בר' שמעון אומר אפילו הוא פוסק בעבודה שלשה ימים אין הלינה פוסלת בקידוש ידים ורגלים: הלכה יד ישב על גבי הרצפה פסול שנ' לעמוד לשרת עמד על גבי לבינה פסול שנ' ככל אחיו הלוים: הלכה טו קמץ בשמאל פסול בן בתירה אומר יחזיר ויחזור ויקמוץ בימין אמר ר' אלעזר בר' שמעון כך היה ר' יהודה בן בתירא אומר בכל הפסולין ר' יוסי בן יאסין ור' יהודה נחתום אומר' במה דברים אמורים בזמן שלא קידש קומץ בכלי אבל אם קידש קומץ זה בכלי הכל מודים שלא יחזור ר' אומר בין כך ובין כך יחזיר שאין כלי מקדש קומץ שלא נקמץ מבירתו: הלכה טז כיצד סדר מנחות היה מביאין מתוך ביתו בכלי כסף ובכלי זהב נותנה בתוך כלי שרת ומקדשה בתוך כלי שרת ונותן שמנה ולבונה עליה נכנס ומגישה בקרן מזרחית דרומית לדרומה של קרן מנחה במזבח ודיו ומסלק את לבונתה מצד אחד וקומץ ממקום השמן ונותנו בתוך כלי שרת ומקדשו בתוך כלי שרת ומלקט את הלבונה ונותנה על גביו ומעלה אותו על גבי המזבח ומולחו ונותנו על גבי המזבח האישים והשריים נותנין לכהנים: הלכה יז רשאין כהנים ליתן בשיירי מנחות יין שמן ודבש ואסורין לחמץ כיצד הוא עושה פושט אצבעותיו על פיסת ידיו ובפכין ממתין ממעלה למטה ריבה שמנה וחיסר שמנה ריבה סולתה וחיסר סולתה פסולה ריבה לבונתה כשרה מועט לבונתה אפילו שני קרטין כשרה דברי ר' יהודה ר' שמעון אומר הקומץ והלבונה שחיסר אפילו כל שהוא פסולה אחד מנחת ישראל ואחד מנחת כהנים אלא שמנחת כהנים כולה כליל לאישים שנ' וכל מנחת כהן כליל תהיה לא תאכל: 
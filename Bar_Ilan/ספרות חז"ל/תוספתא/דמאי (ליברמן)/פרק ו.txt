
 תוספתא מסכת דמאי (ליברמן) פרק ו הלכה א המקבל שדה מן הגוי מעשר ונותן לו אמ' רבן שמעון בן גמליא' מה אם ירצה הגוי שלא לעשר פירותיו אלא חולק ונותן לו בפניו הלכה ב החולק שדה מן הגוי מעשר ונותן לו ר' שמעון או' תורם ונותן לו לפיכך אם חזר הגוי ונתגייר או שמכר לישראל מעשר ונותן לו שכר ממנו שדה מעשר ונותן לו מה בין שוכר לחוכר שוכר במעות חוכר בפירות החוכר שדה מן הנכרי מעשר ונותן לו לפיכך אם חזר ישראל ולקחה ממנו או שמכרו של ישראל חוזר ונוהג בו דמאי הלכה ג החוכר שדה מן הכותי מעשר ונותן לו ושוקל לאוצר שוקל לקיטרון מעשר ונותן לו הלכה ד לא יאמר ישראל לגוי ולכותי ולמי שאינו נאמן על המעשר הילך מאתים זוז ושקול תחתיי מן האוצר אלא אומר לו פטריני מן האוצר וכן לא יאמר אדם לחבירו הילך מאתים זוז ופול תחתיי לאומנות אלא אומ' לו פוטריני מן האומנות הלכה ה המקבל שדה מישראל תורם ונותן לו ר' מאיר אומ' מעשר ונותן לו ר' יהודה או' אם נתן לו מאותה שדה ומאותו המין תורם ונותן לו ואם משדה אחרת נתן לו וממין אחר מעשר ונותן לו וחכמ' אומ' אם מאותה שדה נתן לו בין ממין אחר בין מאותו המין תורם ונותן לו ואם משדה אחרת נתן לו בין מאותו המין בין ממין אחר מעשר ונותן לו קיבל הימנו זרע לתת לו פירות בגורן מעשר ונותן לו ממקום שחולקין על הגורן חולק לו בפניו שיויו קיבל ממנו מעות ליתן לו פירות לגורן הכל מודים שמעשר ונותן לו הלכה ו ישראל שקיבל מחבירו שדהו לקצור כשהוא שבלין כרמו לבצור בענבים זיתיו למסוק בזיתים נותן לו כמות שהן שדהו לקצור בחיטין כרמו לבצור ביין זיתיו למסוק בשמן מעשר ונותן לו הלכה ז העיד ר' יוסי בן המשולם שאמ' משום נתן אחיו שא' משום ר' אלעזר חסמא שהמקבל שדה אבותיו מן הגוי למוסקו בזיתים שנותן לו כמות שהן הלכה ח חבר ועם הארץ שירשו את אביהן עם הארץ אינו רשאי לומר לו טול אתה חיטי שבמקום פלוני ואני חיטין שבמקום פלוני אתה יין שבמקום פלוני ואני יין שבמקום פלוני [אלא חולקין בשוה אפילו חבר חולק לו בפניו חבר אוכל את היבש ושורף את הלח מפני שאמרו כל טהרותיו של עם הארץ נשרפות ירשו את אביהן חבר רשאי שיאמר טול אתה חטין שבמקום פלני ואני חטין שבמקום פלני אתה יין שבמקום פלוני ואני יין שבמקום פלוני] אף על פי שאמרו חבר שמת והניח בנים חברים ועמי הארץ לא יוריש טהרותיו לעם הארץ אלא לחברים בלבד הלכה ט היניח מעשר שיני אינו רשאי יאמר לו טול אתה חיטים ואני שעורים אתה יין ואני שמן אלא אומ' לו טול אתה מעות של חיטין ואני מעות של שעורים אתה מעות של יין ואני מעות של שמן הלכה י חבר ומי שאינו נאמן על המעשרות שלקחו פירות שירשו או שנשתתפו רשאי שיאמר לו טול אתה חיטין ואני שעורים אתה יין ואני פירות שכל דבר שמותר למוכרו דמאי רשאי לעשות כן הלכה יא לקחו גדיש של תבואה ועביט של ענבים ומעוטן של זתים זה מעשר שלו וזה מעשר שלו אם לקחו ואחר כך שיתפו צריך לעשר על הכל זה שהביא שחרי שבלים משלו וזה שהביא שחרי שבלים משלו זה הביא סלי זיתים משלו וזה הביא סלי זיתים משלו זה הביא סלי ענבים משלו וזה הביא סלי ענבים משלו או שבצרו כרמיהן לתוך גת אחת אחד מעשר ואחד אינו מעשר המעשר מעשר את שלו ודאי וחצי חלק חבירו דמאי הלכה יב גר וגוי שירשו את אביהן גוי רשאי לומר לו טול אתה צלמים ואני כלים אתה יין ואני פירות הלכה יג אונקלוס הגר חלק מאחיו החמיר על עצמו והוליך חלקו לים המלח ירשו מרחץ רשאי שיאמר לו טול אתה שבת בחלקך ואני בחול בחלקי ישראל וגוי שלקחו בית גוי אינו רשאי שיאמר לו טול אתה צלמים ואני כלים אתה יין ואני פירות לקחו מרחץ אינו רשאי שיאמר לו תהא שבת בחלקך וחול בחלקי ואם היתנה עמו במנת כן מותר הלכה יד עיר שיש בה ישר' וגוי שומרי ישראל ושומרי גוים מתוקנין ושאינן מתוקנין שומרין מתוקנין ושומרין שאינן מתוקנין רשאין לומר זה לזה צפון העיר בחלקינו ודרומה בחלקכם אם באו לבית חשבון אסור סליק פירקא 
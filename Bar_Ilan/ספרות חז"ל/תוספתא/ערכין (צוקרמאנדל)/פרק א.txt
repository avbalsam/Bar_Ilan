
 תוספתא מסכת ערכין (צוקרמאנדל) פרק א הלכה א ר' מאיר אומר מרובה מדת נערכין ממדת מעריכין שחרש שוטה וקטן נערכין אבל לא מעריכין ר' יהודה אומר מרובה מדת מעריכין ממדת נערכין טומטום ואנדרוגינוס מעריכין ולא נערכין אף הכותי יהא מעריך ולא נערך: הלכה ב נשים ועבדים נודרין ונידרין נערכין ומעריכין אם יש להם בזמן הזה גובין מהן אם לאו כותבין עליהן וגובין מהן לאחר זמן הגוים נודרין ומדירין הקיטעין ומוכי שחין אף על פי שאין להם דמים יש להם ערכין: הלכה ג הגוסס ובן שמונה לא נידר ולא נערך והיוצא ליהרג לא נידר ולא נערך דברי ר' מאיר ר' חנינא בן עקיבא אומר נערך מפני שדמיו קצובין אבל אין נידר מפני שאין דמיו קצובין ר' יוסי אומר נודר ומעריך ומקדיש ואם הזיק חייב בתשלומין: הלכה ד האשה שיוצאה ליהרג הוציא עובר את ידה ממתינין לה עד שתלד שאלו ילדה את ולדותיה נסקלין האשה שיוצאה ליהרג אמרו תנו שערי לבתי נותנין לה מתה סתם אין נותנין לה שהמתים אסורין בהנאה: הלכה ה ערך עני סלע ערך עשיר כתוב בתורה היו בידו סלע ונתן הימנו שלש דינרין ולא הספיק ליתן דינר האחרון עד שהעשיר מגלגלין עליו את הכל שאלו מתחלה נתנו פטור היו בידו שלשים סלע ונתן מהן עשרים ותשע ולא הספיק ליתן האחרונה עד שהעשיר מגלגלין עליו את הכל: הלכה ו פרים של חג אין פחות משבעה ולא יותר על ארבעה עשר אין פתח בטועה פחות משבעה ולא יתיר על שבעה עשר אין בנגעים פחות משבוע אחד ולא יתיר על שלשה שבועות: הלכה ז אין פותחין מארבעה חדשים מעוברים בשנה לא נראה להוסיף יתיר על שמונה מעולם לא נראו ששה חדשים מעוברים בשנה זו אחר זו: הלכה ח במקום שאין מכירין זמנו של חדש נוהגין אחד מעובר ואחד שאינו מעובר וכן בגליות נוהגין אחד מעובר ואחד שאינו מעובר היו נוהגין תמוז בזמנו והאב מעובר ואחר כך נודע להן שאב בזמנו מניחין אותו ומונין מכאן ואילך אחד מעובר ואחד שאינו מעובר: הלכה ט עצרת פעמים שחל להיות בחמשה ובששה ובשבעה לא פחות ולא יותר ר' יהודה אומר חל להיות בחמשה סימן רע לעולם בששה סימן בינוני בשבעה סימן יפה לעולם אבא שאול אומר כל זמן שיום טוב של עצרת ברור סימן יפה לעולם: הלכה י וכן מצינו שהיו ישראל עומדין לפני הר סני נמשכין לאחוריהן שנים עשר מיל באין לפניהם שנים עשר מיל על כל דבור ודבור ארבעה ועשרים מיל היה היום ברור והיו ישראל משתלחין מפני אש אמר להן הקב"ה לענני כבוד רבצו טל לפני בני שנ' י"י בצאתך משעיר בצעדך משדי אדום והקב"ה מרביץ לפניהם טללים וגשמים שנ' גשם נדבות תניף אלהים וג': הלכה יא אין עצרת חל אלא ביום הנף אין ראש השנה חל להיות אלא ביום הנף וביום עיבורו אחרים אומרים אין בין עצרת לעצרת ואין בין ראש השנה לראש השנה אלא ארבע ימים בלבד ואם היתה שנה מעוברת חמשה: הלכה יב אין נערכין פחות משלשים יום ומוסיפין עד עולם ואין בנזירות פחות משלשים יום ומוסיפין עד עולם: הלכה יג החליל אין דוחה את השבת ר' יוסי בר' יהודה אומר דוחה לא היה מכה בשני חלילין אלא בחליל אחד לא היה מחלק אלא בשל קנה מפני שמחלק יפה רבן שמעון בן גמליאל אומר הדראולים לא היו במקדש מפני שמערבב את הקול ומקלקל את הנעימה: הלכה טו אלו הן מכין לפני מזבח עבדי כהונה היו דברי ר' מאיר ר' יהודה אומר עבדי לויה ר' יוסי אומר משפחת בית הפגרים בית ציפרייא מימאיס משיאין לכהונה רבי חנניא בן אנטיגנוס אומר מכירן הייתי ולויים היו: 
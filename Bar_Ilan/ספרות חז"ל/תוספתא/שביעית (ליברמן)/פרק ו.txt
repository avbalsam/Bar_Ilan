
 תוספתא מסכת שביעית (ליברמן) פרק ו הלכה א שביעית ניתנה לאכילה לשתייה ולסיכה לאכל דבר שדרכו לוכל ולשתות דבר שדרכו לשתות ולסוך דבר שדרכו לסוך הלכה ב כיצד לוכל דבר שדרכו לוכל אין מחייבין אותו לוכל קניבתו של ירק ולא פת שעיפשה ולא תבשיל שעיברה צורתו הלכה ג כיצד לשתות דבר שדרכו לשתות אין מחייבין אותו להיות גומע אניגרון וסניגרון ולשתות יין בשמריו החושש בגרונו אל ירערענו שמן אבל נותן שמן הרבה לתוך אניגרון ובולע החושש בשיניו לא יגמע בהן את החומץ ויהא פולט אבל מגמע ובולע ומטבל כדרכו ואינו חושש הלכה ד כיצד לסוך דבר שדרכו לסוך סך אדן שמן על גבי מכתו ובלבד שלא יטול במוך ויתן על גבי מכתו החושש בראשו וכל מי שעלו בו חטטין סך את השמן ואין סך יין וחומץ שהשמן דרכו לסיכה ויין וחומץ אין דרכו לסיכה הלכה ה יין של שביעי' שנפל לתוך המורייס צריך לבער ר' לעזר בר' שמעון או' הרי הוא כמבוער הלכה ו נותן אדם דבילה וגרוגרות לתוך המוריס התבשיל כדרך שנותן את התבלין ולא ישחטם להוציא מהן משקין ובתבלין מותר מפני שהיא מלאכתן הלכה ז צורר את התבלין ונותן לתוך התבשיל אם בטל טעמן מותרין ואם לאו אסורין הלכה ח אין עושין את היין אילנתית ואת השמן ערב ואם עשה את היין אילנתית ואת השמן ערב סך את השמן ואין סך יין וחומץ שהשמן דרכו לסיכה יין וחומץ אין דרכו לסיכה הלכה ט לא יתן אדם שמן של שביעית על גבי טבלה של שייש להתעגל עליה רבן שמעון בן גמליאל מתיר שמן של שביעית אין סכין אותו בידים טמאות נפל על גבי בשרו מפשפשו אפי' בידים טמאות הלכה י שמן של שביעית אין חוסמין בו תנור וכירים ואין סכין בו מנעל וסנדל הלכה יא לא יסוך את רגלו שמן והיא בתוך מנעל ובתוך סנדל אבל סך את רגלו ונותנה למנעל סך את רגלו ונותנה לסנדל הלכה יב סך אדם עצמו שמן של שביעית ומתעגל על גבי קטבלא חדשה ואינו חושש הלכה יג אין מפטמין שמן של שביעית אבל לוקחין שמן ערב לסיכה מכל מקום הלכה יד שמן של שביעית מדליקין בו מכרו ולקח בו שמן אחר אין מדליקין בו הלכה טו שמן של שביעית אין נותנין אותו לתוך המדורה ר' יוסי אומ' צובע בו עניץ ונותנו לתוך מדורה הלכה טז מסיקין בגפת ובזוגין של שביעית אבל אין מדליקין באגוזין ואין מסיקין בזתים הלכה יז אין מוכרין פירות שביעית לא במדה ולא במשקל ולא במניין ולא יהא ממלא את החבית ומוכרה כמות שהוא כלכלה ומוכרה כמות שהוא אלא או' לו חבית זו אני מוכר לך בדינר כלכלה זו אני מוכר לך בטריסית הלכה יח לא ימלא את הכלכלה ויוצא ומוכרה בשוק אבל בשאר שני [שבוע] אסור שזו דרך הרמיות הלכה יט בית שמאי או' אין מוכרין פירות שביעית במעות אלא בפירות כדי שלא יקח בהן קורדום ובית הלל (או') [מתירין] הלכה כ אין מוכרין פירות שביעית לחשוד על השביעית אלא מזון שלש סעודות במי דברים אמורים בדבר המתקיים אבל דבר שאין מתקיים אפי' מאה סעודות מותר אין מוכרין ואין לוקחין מן הגוי ומן הכותי פירות שביעית אחרים או' מוכרין לכותי עד ארבעה אסרות הלכה כא הלוקח מן הנחתום ככר בפנדיון שאלקט ירקות שדה ואביא לך מותר ר' יהודה ור' נחמיה אוסרין חמשה שהיו מלקטין ירק לא יהא אחד מוכר לכולן אלא אחד מוכר שלו ושלהן הלכה כב חמשה אחין שהיו מלקטין ירק אחד מוכר על ידי כולן ובלבד שלא יעשאוהו פלטיר חנוני שהיה מבשל ירק של שביעית לא יהא מחשב שכרו מירק אבל מחשב הוא מיין ומשמן שכר בטלה הלכה כג לא יאמר אדן לחבירו העל את הפירות האילו לירושלם לחלק אלא או' לו העלם כדי שנאכלם ושנשתם אני ואתה הלכה כד וכן לא יאמר אדם לעני הילך סלע זו והבא לי לקט היום הבא לי שכחה היום הבא לי פיאה היום אלא אומ' לו בלקט שתביא היום בשכחה שתביא היום בפיאה שתביא היום הלכה כה וכן בן לוי שהיתה בידו סלע של שביעית ומבקש ליקח בה חלוק הולך אצל חנוני ואומ' לו תן לי בזה פירות ונותן לו והלה אומ' לו הרי פירות האילו נתונין לך במתנה והוא אומ' לו הרי סלע זו נתונה לך במתנה פירות שביעית אין לוקחין בהן מים ומלח ר' יוסה או' לוקחין בהן מים ומלח פירות שביעית אין נותנין אותן לא לתוך המשרה ולא לתוך הכבוסה ר' יוס' אומ' נותנין אותן לתוך הכבוסה הלכה כו החמרין והגמלין והספנין שהיו עושין בשביעית שכרן משביעית הלכה כז זתים של שביעית אין עושין אותן בקתכי רבן שמעון בן גמליאל מתיר רבן גמליאל ובית דינו התקינו שיהו עושין אותן בקתכי ר' יהודה אומ' טוחנין ברחים שלא נטחן בה בשאר שני שבוע ר' שמעון או' כותש ומקפה בעריבה הלכה כח ענבים של שביעית אין דורכין אותן בגת אבל דורכין אותן בעריבה ר' יהודה אומ' דורס באצבע בחבית הלכה כט תאנים של שביעית אין עושין אותן גרוגרות אבל [עושין] אותן דבילה ר' יהודה אומ' ממעיך ומנגיב ביד מפרדין רמונים לעשותן פרד וסוחטין ענבים לעשותן צמוקין אין לוקחין תרומה בדמי שביעית שלא יביאוה לידי פסול ור' שמעון מתיר 

 תוספתא מסכת ביצה (יום טוב) (ליברמן) פרק ג הלכה א ביברין של חיה ושל עופות ושל דגים אין צדין מהן ביום טוב ואין נותנין לפניהן מזונות אבל צדין מהן מערב יום טוב ונותנין לפניהן מזונות רבן שמעו' בן גמליאל או' לא כל הביברים שוין זה הכלל מחוסר צידה אסור שאין מחוסר צידה מותר שוחטין מן הנגרים אבל לא מן המשוטות ולא מן המכמרות ר' שמעון בן לעזר אומ' כל שפרסוהו מערב יום טוב ובא מערב יום טוב ומצאו מקולקל מותר הדבר ידוע שניצדו מערב יום טוב מצאו כמות שהו אסור הדבר ידוע שניצדו ביום טוב הלכה ב אותו ואת בנו שנפלו לבור ר' ליעזר או' מעלה את הראשון על מנת לשוחטו ושחטו והשיני עושה לו פרנסה במקומו בשביל שלא ימות ר' יהושע או' מעלה את הראשון על מנת לשוחטו ואינו שוחטו ומערים ומעלה את השני רצה שלא לשחוט אחד מהן הרשות בידו הלכה ג בכור שנפל לבור אע"פ שמומו ניכר מערב יום טוב ולא התירו מומחה אין שוחטין אותו ביום טוב לפי שאינו מן המוכן הלכה ד עושין פרנסה לנחיל של דבורים בשביל שלא יברח אבל אין צדין אותו בתחלה הלכה ה כיצד אין נמנין על הבהמה ביום טוב לא יאמר לו הריני עמך בסלע הריני עמך בשתים אלא אומ' לו הריני עמך למחצה לשליש ולרביע וחכמים או' אין משגיחין בכף מאזנים כל עיקר אבל שוקל בידו ומניח ואם היה טבח אומן אל ישקול בידו מפני שידו כמשקל אבל חותך בכלי ונותן לזה ולזה הלכה ו הולך אדם אצל טבח הרגיל אצלו ואו' לו תן לי יד אחת או ירך אחת הלכה ז אצל נחתום הרגיל אצלו ואו' לו תן לי ככר אחד או גלוסקה אחת אצל פטם הרגיל אצלו ואו' לו תן לי גוזל אחד או תרנגולת אחת אצל חנוני הרגיל אצלו ואמ' לו תן לי חמשים אגוזים עשרה ביצים עשרה רמונים ובלבד שלא יאמר לו סכום מניין ר' שמעון בן לעזר או' ובלבד שלא יאמר לו סכום ממכר הלכה ח לא יתן אדן לפני בניו ולפני בהמתו לא במדה ולא במשקל ולא במניין אבל קודח בסאה או בתרקב ונותן לפני בהמתו קודח במיניקית ונותן לפני בניו ובלבד שלא יתכוין לכך אמרו עליו על ר' לעזר בר' צדוק ועל אבא שאול בן בטנית שהיו חנונין בירושלם כל ימי חייהן והיו ממלין מדותיהן מערב יום טוב ונותנין ללקוחות ביום טוב ר' חנינה בן אנטיגנס אומ' אף בחולו של מועד עושין כן מפני בטול בית המדרש וחכמים אומ' אף בחול עושין כן מפני מצוי המדות אף הוא כינס שלש מאות כדי שמן וחבירו שלש מאות גרבי יין ממיצוי המדות והעלום לגזברין אמרו להם אין אתם זקוקין לכך אמרו להם אין רצוננו בהן אמרו להן הואיל והחמרתם על עצמכם של צבור הן ייעשו מהן צרכי צבור הלכה ט אין נוטלין עצים מן הסכה אפי' ביום טוב האחרון של חג אם אמ' לכשארצה אטול הרי זה מותר הלכה י אין מביאין עצים לא בחבל ולא בקופה ולא במחצלת אלא מביא הוא במטפחת ובחיקו אמ' ר' שמעון בן לעזר לא נחלקו בית שמיי על המכונסין שבקרפיף שיביאו ועל המפוזרין שבשדה שלא יביאו על מה נחלקו על מפוזרין שבקרפיף ועל מכונסין שבשדה שבית שמיי או' לא יביאו ובית הלל אומ' יביאו אמ' ר' נתן לא נחלקו בית שמיי ובית הלל על מפוזרין שבקרפיף ועל מכונסין שבשדה שיביאו על מה נחלקו על המפוזרין שבשדה שבית שמיי אומ' לא יביאו ובית הלל או' יביאו הלכה יא המטה והכסא והספסל וקתדרא ועריסה שנתפרקה וכן קורה שנשברה וכן סואר של קורות שנשבר אין מסיקין בהן ביום טוב לפי שאינן מן המוכן איגוזין ושקדים שאכלן מערב יום טוב מסיקין בקליפיהן ביום טוב אכלן ביום טוב אין מסיקין בקליפיהן ביום טוב איגוזין ושקדין עצמן אין מסיקין מהן ביום טוב לפי שאינן מן המוכן הלכה יב מודים חכמים לר' מאיר בחותמות שבקרקעות שמפקפקין ומתירין ומפקיעין אבל לא חותכין ובשבת מפקפקין ומתירין אבל לא מפקיעין ולא חותכין ושבכלים בשבת מותר ואין צריך לומ' ביום טוב הלכה יג קורע אדן את העור שעל פי חבית של יין ושל מורייס ובלבד שלא יתכוין לעשות זינוק אין פותחין לפסין סתומין ורבן שמעון בן גמליאל מתיר אין מכבין את הבקעת בשביל לחוס עליה ואם בשביל שלא יעשן הבית או בשביל שלא תקדיח את התבשיל מותר הלכה יד לא יתן אדן אבן על גבי בקעת כדי לשוברה אבל מכניסה בחור ושוברה אין עושין פחמין ביום טוב אפי' לאותו היום הלכה טו אבל ממתיקין את החרדל בגחלת אין נופחין במפוח אבל נופחין בשפופרת אין עושין את השפוד ואין מחדדין אותו הלכה טז אין פוצעין את הקנה לצלות בו מליח אבל פוצעין את האגוז במטפחת ואינו חושש משם מקרע התנור והכירים חדשים הרי הן ככל הכלים ומטלטלין אותן אבל אין סכין אותן שמן ואין סוחטין אותן במטלית ואין מפיגין אותן בצונן כדי לחסמן אם בשביל לאפות בהן מותר הלכה יז אין יוצאין בכסא אחד האנשים ואחד הנשים ולא סומה במקלו ולא רועה בתרמילו ר' לעזר בי ר' שמעון או' אף אין מנהיגין את הבהמה במקל ביום טוב הלכה יח ר' ליעזר או' נוטל אדם קיסם לחצות בו שניו וחכמים או' לא יטול אלא מן האבוס שלפני בהמה ובלבד שלא יקטמנו לחצות בו שיניו אם קיטמו בשבת חייב חטאת ביום טוב לוקה ארבעים ר' ליעזר אומ' מגביב את החצר ומדליק ובלבד שלא יעשה צבורין ור' שמעון מתיר שכל שבחצר מוכן הלכה יט מולגין את הראש ואת הכרעים ואין טופלין אותן לא בחרסית ולא באדמה אבל מספספין אותן באור ואין מספרין את הראש ואת הכרעים ואין מספרין את הירק בתספורת אבל מספר הוא את הקרנס ואת העכביות הלכה כ מסיקין ואופין בפורני ומחמין חמין באנטיכי ואין מסיקין את הפורנה לאפות בה כתחלה הלכה כא שלשה דברים נאמרו בפתילה שלשה להחמיר ושלשה להקל אין עושין אותה כתחלה ואין מהבהבין אותה באור ואין חותכין אותה לשנים אילו שלשה להקל שורין אותה בשמן ומעכבין אותה ביד וחותכה באור לשני נירות 
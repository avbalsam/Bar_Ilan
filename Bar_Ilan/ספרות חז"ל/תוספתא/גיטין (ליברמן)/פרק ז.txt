
 תוספתא מסכת גיטין (ליברמן) פרק ז הלכה א המגרש את אשתו ואמ' לה הרי את מותרת לכל אדם אלא לפלני ר' ליעזר מתירה לינשא לכל אדם חוץ מאותו האיש מודה ר' ליעזר שאם נשאת לאחר ונתארמלה או נתגרשה שמותרת לינשא לזה שנאסרה עליו לאחר מיתתו של ר' ליעזר נכנסו ארבעה זקנים להשיב על דבריו ר' טרפון ור' יוסה הגלילי ור' לעזר בן עזריה ור' עקיבא אמ' ר' טרפון הלכה ונשאת לאחיו ומת בלא ולד היאך זו מתיבמת לו נמצא מתנה על מה שכת' בתורה תנאו בטל הא למדנו שאין זה כריתות הלכה ב אמ' ר' יוסה הגלילי היכן מצינו ערוה בתורה שמותרת לאחד ואסורה לאחד אלא המותרת מותרת לכל אדם והאסורה אסורה לכל אדם הא למדנו שאין זו כריתות הלכה ג ר' לעזר בן עזריה אומ' כריתות דבר הכורת בינו לבינה הא למדנו שאין זו כריתות אמ' ר' יוסה רואה אני את דברי ר' לעזר בן עזריה נענה ר' שמעון בן לעזר ואמ' הרי שהלכה וניסית לאחר וגירשה ואמ' לה הרי את מותרת לכל אדם היאך זה מתיר מה שאסר הראשון הא למדתה שאין זה כריתות הלכה ד ר' עקיבא אומ' היה זה שנאסרה עליו כהן ומת המגרש לא נמצאת אלמנה לו וגרושה לכל אחיו הכהנים הא למדנו שאין זו כריתות דבר אחר את מי החמירה תורה כלל גרושה או כלל אלמנה חמורה גרושה מאלמנה מה אלמנה קלה נאסרה מן המותר לה גרושה חמורה אינו דין שתיאסר מן המותר לה הא למדנו שאין זו כריתות הלכה ה דבר אחר הלכה וניסית לאחר והיו לה בנים הימנה ומת כשהיא חוזרת לזה שנאסרה עליו לא נמצאו בניו של ראשון ממזרין הא למדנו שאין זו כריתות ר' שמעון בן לעזר אומ' הלכה וניסית לאחר וגירשה ואמ' לה הרי את מותרת לכל אדם היאך זה מתיר מה שאסר הראשון הא למדנו שאין זו כריתות הלכה ו גט שאין בו זמן אבא שאול אומ' אפי' כתוב בו אני היום גרשתיך כשר כתבו ביום שקרע פל' שטרותיו כשר הלכה ז גט שאין עליו עדים אלא שנתנו לה בפני עדים כשר משם ר' לעזר אמרו מביאה עידיו לבית דין ואין צריך להביא את הגט וגובה מנכסים משועבדין הלכה ח גט שיש בו מחט או תלוי מגופו פסול שלא מגופו כשר אם החזירו מלמטה אפי' בגופו כשר הלכה ט גט שחתמו עליו עדיו אחר שאילת שלום פסול שלא חתמו אלא על שאילת שלום החזיר בו דבר אחד או שני דברים מענינו של גט כשר הלכה י כתבו בדף זה וחתמו עדיו בדף שני פסול החזיר בו דבר אחד או שני דברים מעניינו של גט כשר הלכה יא הרחיק את העדים מן הכתב מלא שתי שיטין פסול פחות מיכן כשר כמה הרחיק את העדים מן הכתב ויהא כשר כדי שיהו ניקרין עמו דברי ר' ר' שמעון בן לעזר או' מלא שיטה אחת ר' דוסתיי בי ר' יניי אומ' מלא חתימת שני עדים גט שחתמו עליו חמשה עדים ונמצאו שלשה הראשונים פסולין תתקיים עדות בשאר עדים גט שכתבו בחמשה לשונות וחתמו עליו חמשה עדים בחמשה לשונות פסול נקרע כשר נתקרע פסול נקרע בו קרע של בית דין פסול הלכה יב נימוק או שהרקיב או שנעשה ככברה כשר נמחק או שנטשטש ובבואה שלו קיימת אם יכול לקרות כשר אם לאו פסול הלכה יג אני עד חתמתי עד אם היה כתב ידן יוצא ממקום אחר כשר ואם לאו פסול רבן שמעון בן גמליאל אומ' תקנה גדולה התקינו שיהו העדים משימין את שמן בגיטין 

 תוספתא מסכת גיטין (ליברמן) פרק א הלכה א המביא גט בספינה כמביא מחוצה לארץ צריך שיאמר בפני נכתב ובפני נחתם מעבר הירדן כמביא מארץ ישראל ואין צריך לומר בפני נכתב ובפני נחתם המביא גט ממדינת הים אין יכול לומ' בפני נכתב בפני נחתם אם יכול לקיימו בחותמיו כשר ואם לאו פסול הוי אומ' לא אמרו צריך שיאמר בפני נכתב ובפני נתחתם לא להחמיר אלא להקל עליו המביא גט ממדינת הים ולא נכתב בפניו ולא נחתם בפניו הרי זה מחזירו למקומו ועושה לו בית דין ומקיימו בחותמיו ומביאו ואומר שלוח בית דין אני בארץ ישראל שליח עושה שליח רבן שמעון בן גמליאל או' אין שליח עושה שליח בגיטין בראשונה היו אומ' ממדינה למדינה חזרו לומ' משכונה לשכונה רבן שמעון בן גמליאל אומ' אף מהגמוניא להגמוניא הלכה ב חומר במדינת הים שאין בארץ ישראל ובארץ ישראל שאין במדינת הים שהמביא גט ממדינת הים צריך שיאמר בפני נכתב ובפני נתחתם אם יש עליו עוררין יתקיים בחותמיו הלכה ג המביא גט מארץ ישראל אין יכול שיאמר בפני נכתב ובפני נתחתם אם יש עליו עדים מתקיים בחותמיו כיצד אמרו יתקיים בחותמיו עדים שאמרו כתב ידינו זה כשר כתב ידינו זה ואין אנו מכירין לא את האיש ולא את האשה כשר אין כתב ידינו זה אבל אחרים מעידין בהן שהוא כתב ידן או שהיה כתב ידן יוצא ממקום אחר כשר ר' מאיר או' עכו ותחומיה כארץ ישראל לגיטין וחכמים או' עכו ותחומיה כחוצה לארץ לגיטין מעשה באחד מכפר ססי שהביא לפני ר' ישמעאל גט אשה אמ' לו ר' ישמעאל מאין אתה אמ' לו ר' מכפר ססי תחומה של ארץ אמ' לו אף אתה צריך שתאמר בפני נכתב ובפני נתחתם ולא נזקק לעדים לאחר שיצא אמ' לפניו ר' לעיי ר' כפר ססי תחומה של ארץ ישראל קרובה לצפורי יתר מעכו אמ' לו הואיל ויצא מעשה בהיתר יצא הלכה ד ר' יהודה אומ' אע"פ ששני עדיו כותים כשר אמ' ר' יהודה מעשה והביאו לפני רבן גמליאל לכפר עותני גט אשה והיו עדיו כותים והכשירו כל שטרות העולים בערכאות של גוים אע"פ שחותמיהן גוים ר' עקיבא מכשיר בכולן וחכמים פוסלי' בגיטי נשים ובשיחרורי עבדים אמ' ר' לעזר בר' יוסה כך אמ' להן לזקנים בצידן לא נחלקו ר' עקיבא וחכמים על שטרות העולים בערכאות של גוים שאע"פ שחותמיהן גוים שהן כשרין על מה נחלקו על שנעשו בהדיוט שר' עקיבא מכשיר בכולן וחכמים פוסלין בגיטי נשים ובשחרורי עבדים רבן שמעון בן גמליאל אומ' אף גיטי נשים ושחרורי עבדים כשרין במקום שאין ישראל חותם הלכה ה אמ' ר' לעזר אמרנו לו לר' מאיר מפני מה זכין לעבד שלא בפניו אמ' לנו אינו אלא חוב הוא לו שאם היה עבד כהן נמצא פוסלו מן התרומה אמרנו לו והלא אם רצה שלא לזונו ושלא לפרנסו הרשות בידו אמ' לנו והלא עבד כהן שברח ואשתו של כהן שמרדה הרי אילו אוכלין בתרומה אבל אשה אינו כן אלא חבין לה מזונות ופוסלין אותה מן התרומה הלכה ו האומ' תן מנה זו לפלני שאני חייב לו תן מנה זו לפלוני פקדון שיש לו בידי הוליך מנה זו לפל' פקדון שיש לו בידי אם רצה לחזור לא יחזור וחייב באחריותו עד שיקבל את שלו הלכה ז הולך מנה זו לפלני תן מנה זו לפלני אם רצה לחזור יחזור הלך ומצאו שמת יחזיר לנותן אם מת יחזיר ליורשיו הלכה ח התקבל מנה זו לפל' זכי במתנה זו לפל' התקבל שטר מתנה זו לפלני זכי בשטר מתנה זו לפלני אם רצה לחזיר לא יחזיר הלך ומצאו שמת יחזיר לנותן לו ואם לאחר מיתה זכה יחזיר ליורשים שאין זכין למת לאחר מיתה הלכה ט שא מנה זו לפלני טול מנה זו לפלני יהא מנה זו לפלני בידך ומת אם רצו יורשין לכופו אין יכולין ואין צריך לומ' באומ' זכי לו ובאומ' התקבל לו 

 תוספתא מסכת עירובין (ליברמן) פרק ח הלכה א שתי חצרות אחת פתוחה לצפון ואחת פתוחה לדרום וגגותיהן שוין הגגות רשות לעצמן והחצרות כל אחת ואחת רשות לעצמה היתה אחת מהן גבוהה עשרה טפחים ומעטה באבנים ובכפתים ובסולם הצורי או שהביא נסר שרחב ארבעה טפחים וקבעו בה מערבין שנים ואם רצו מערבין אחד פחות מיכן מערבין שנים ואין מערבין אחד הלכה ב שתי גזוזטראות זו כנגד זו ברשות הרבים בין זו לזו ארבעה טפחים מערבין שנים ואין מערבין אחד פחות מכאן מערבין אחד ואין מערבין שנים הלכה ג שלש דיוטאות זו למעלה מזו עליונה ותחתונה של אחד ואמצעית של אחד לא ישלשל מן העליונה לתחתונה דרך האמצעית שאין משלשלין מרשות לרשות דרך רשות אבל משלשל הוא מן התחתונה לעליונה שלא כדרך אמצעית הלכה ד משלשל אדם קדירה של בשר ונותנה על גבי זיז שרחוב ארבעה טפחים היתה חלון באמצע שהיא ארבעה על ארבעה טפחי' אסור שאין מטלטלין מרשות לרשות דרך רשות הלכה ה צנור המקלח לרשות הרבים אחד יין ואחד שמן קולט בין ביד בין בכלי ומכניס לתוך ביתו היה עומד ברשות היחיד ופשט ידו לרשות הרבים והיא מלאה אכלין ומשקין ומוציאה ומכניסה אצלו היה עומד ברשות הרבים ופשט ידו לרשות היחיד והיא מליאה אוכלין ומשקין ומוציאה אצלו הלכה ו גמל שראשו ורובו בפנים אובסין אותו בפנים בחוץ אובסין אותו בחוץ אפוטני כלים פותחין ונועלין בהן ושבקרקע' אסור' אחרים אומ' אף שבקרקעות פותחין ונועלין בהן הלכה ז הכוהה ברשות הרבים וכל מי שנתלש רוקו בפיו לא יהלך ארבע אמות עד שירוק הלכה ח שתי מטהרות זו על גבי זו נוטל את הפקק מבנתים ומשיקן ומחזיר את הפקק למקומו ר' שמעון בן מנסיא אומ' שתי בריכות אחת של חמין ואחת של צונן נוטל את הפקק מבנתים כדי שירדו חמין לתוך הצונן וצונן לתוך החמין ובלבד שיחזיר את הפקק למקומו ולא עוד אלא שנוטל את הפקק כדי שיצאו מים וילכו להם ואם בשביל שתינגב אסור הלכה ט פוקקין את הביב בסודרין ובכל דבר המיטלטל כדי שלא יציפו המים את האכלים ואת הכלים אין פוקקין את הביב כדי שירדו מים לבור ר' מנחם איש גליא אומ' צנור שעלו בו קוצים וקישושות דורסן ברגל בצינעה כדי שיצאו המים וילכו להם הלכה י חבילה של עצים וסוכה של קוצים שעשאן דלת לפרצה ולחצר אם היו קשורות ותלויות פותחין ונועלין בהן ואם לאו אין פותחין ונועלין בהן אחרים אומ' היתה כבושה באבנים מראשה אחד אין רשיי ליגע בהן נתלו בה קוצין ודופקנין מפשר בידו בצנעה ובלבד שלא יקרע ושל בהמה דורס ברגליו הלכה יא מחצלות פרוסות על פתחי חנויות ברשות הרבים אם היו קשורות ותלויות פותחין בהן ונועלין ואם לאו אין פותחין ונועלין בהן עשה להם ציר של קנים ושל שובלין של כל דבר פותחין ונועלין בהן בשבת ואין צריך לומ' ביום טוב נשברו ציריה אין פותחין ואין נועלין בה ביום טוב ואין צריך לומ' בשבת הלכה יב דלת הגוררת ומחצלת הגוררת וקנקלין הגרור פותחין ונועלין בהן בשבת ואין צריך לומ' ביום טוב דלת שיש לה ציר פותחין ונועלין בה בשבת הלכה יג היה יושב וקורא בספר על האסקופ' ונתגלגל ספר מידו לפנים ולחוץ גוללו מיכן ומיכן ומניחו אבית אגיף אבל מפתח אינו כן אלא כל זמן שבית מנעול למעלה מעשרה טפחים נוטל את המפתח מן האסקופה ונותנו למנעול ופותח ומטלטלו בתוך הבית ומחזירו למנעול ונועל ונוטלו ומניחו בחלון שעל גבי שקוף אם יש בפי חלון ארבעה על ארבעה טפחים אסור שאין מטלטלין מרשות לרשות הלכה יד מלבן של ספקלריא ומריגין של חלונות פותחין ונועלין בהן אם היו נשמטין אסורין נגר נשמט אסור נקמז מותר ר' יהודה אומ' נקמז אע"פ שאין נשמט הלכה טו נגר נגרר אם היה קשור ותלוי פותחין ונועלין ואם לאו אין פותחין ונועלין בו ר' יהודה או' קשור אע"פ שאינו תלוי אי זהו נגר הנגרר כל שקשור ותלוי וראשו אחד מונח בארץ מותר במקדש ואסור במדינה ר' יהודה אומ' אף זה במדינה מותר אי זהו במדינה אסור כל שאינו לא קשור ולא תלוי נוטלו ומניחו בזוית המוצא תפלין מכניסן זוג זוג ר' יהודה אומ' שנים שנים אחד האיש ואחד האשה אחד חדשות ואחד ישנות ר' יהודה אוסר בחדשות ומתיר בישנות הלכה טז המוצא ספר בשדה יושב ומשמרו ומחשיך עליו ונוטלו ובא לו ובסכנה מניחו והולך לו אם היו גשמים יורדין הרי זה מתעטף בעור וחוזר ומכסה אותו הלכה יז מי שיצא לרשות הרבים ונזכר שיש תפלין בראשו מכסה את ראשו עד שמגיע לביתו אם היה בית המדרש נוטלן ומניחן במקום המוצנע הלכה יח מחזירין ציר התחתון של דלת שידה תיבה ומגדל ואין מחזירין ציר העליון של בור של יציע של דות הרי זה לא יחזיר ואם החזיר חייב חטאת הלכה יט נימת כנור שנפסקה קושרין אותה קשרה ונפסקה קושרין אותה אמ' ר' שמעון בן לעזר והלא אין קושרין אותה אין לה קול אלא משלשל מלמעלה ועונב מלמטה הלכה כ כהן שעלתה לו יבלת במתניו חבירו חותכה לו בשיניו במקדש אבל לא במדינה אם בכלי כאן וכאן אסור הלכה כא אין ממלין בעדשה בשבת אם כחס על חבל ועל משיחה הרי זה מותר הלכה כב אין ממלין מבאר הקר בגלגל ביום טוב וכשעלו בני הגולה וחנו עליה התירו להם נביאין להיות ממלין מבור הקר בגלגל ביום טוב ולא כל בורות הקר התירו אלא אותה שחנו עליה בלבד הלכה כג הלכות שבת חגיגות ומעילות כהררין התלוין בסערה מקרא מועט והלכות מרובות ואין להם על מי שיסמוכו מיכן אמ' ר' יהושע צבתה בצבתא מתעבדא צבתא קדמיתא מה הות הא לאיי בריה הות הלכה כד הדינין והעבודות הטהרות והטמאות והעריות ומוסף עליהן ערכין וחרמין והקדשות ומעשר שני מקרא מרובה מדרש והלכות מרובות ויש להן על מי שיסמוכו אבה יוסה בן חנן אומ' אילו שמנה מקצעות של תורה גופי הלכות 
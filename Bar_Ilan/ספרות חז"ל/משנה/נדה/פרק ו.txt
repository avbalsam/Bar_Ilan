
 משנה מסכת נדה פרק ו משנה א [*] בא סימן התחתון עד שלא בא העליון או חולצת או מתיבמת בא העליון עד שלא בא התחתון אף על פי שאי אפשר ר' מאיר אומר לא חולצת ולא מתיבמת וחכמים אומרים או חולצת או מתיבמת מפני שאמרו אפשר לתחתון לבא עד שלא בא העליון אבל אי אפשר לעליון לבא עד שלא בא התחתון: משנה ב [*] כיוצא בו כל כלי חרס שהוא מכניס מוציא ויש שמוציא ואינו מכניס כל אבר שיש בו צפורן יש בו עצם ויש שיש בו עצם ואין בו צפורן: משנה ג [*] כל המיטמא מדרס מיטמא טמא מת ויש מיטמא טמא מת ואינו מיטמא מדרס: משנה ד [*] כל הראוי לדון דיני נפשות ראוי לדון דיני ממונות ויש שראוי לדון דיני ממונות ואינו ראוי לדון דיני נפשות [*] כל הכשר לדון כשר להעיד ויש שכשר להעיד ואינו כשר לדון: משנה ה [*] כל שחייב במעשרות מיטמא טומאת אוכלים ויש שמיטמא טומאת אוכלין ואינו חייב במעשרות: משנה ו [*] כל שחייב בפאה חייב במעשרות ויש שחייב במעשרות ואינו חייב בפאה: משנה ז [*] כל שחייב בראשית הגז חייב במתנות ויש שחייב במתנות ואינו חייב בראשית הגז: משנה ח [*] כל שיש לו ביעור יש לו שביעית ויש שיש לו שביעית ואין לו ביעור: משנה ט [*] כל שיש לו קשקשת יש לו סנפיר ויש שיש לו סנפיר ואין לו קשקשת כל שיש לו קרנים יש לו טלפים ויש שיש לו טלפים ואין לו קרנים: משנה י [*] כל הטעון ברכה לאחריו טעון ברכה לפניו ויש טעון ברכה לפניו ואין טעון ברכה לאחריו: משנה יא [*] תנוקת שהביאה שתי שערות או חולצת או מתיבמת וחייבת בכל מצות האמורות בתורה וכן תנוק שהביא שתי שערות חייב בכל מצות האמורות בתורה וראוי להיות בן סורר ומורה משיביא שתי שערות עד שיקיף זקן התחתון ולא העליון אלא שדברו חכמים בלשון נקייה תנוקת שהביאה שתי שערות אינה יכולה למאן רבי יהודה אומר עד שירבה השחור: משנה יב [*] שתי שערות האמורות בפרה ובנגעים והאמורות בכל מקום כדי לכוף ראשן לעיקרן דברי רבי ישמעאל ר"א אומר כדי לקרוץ בציפורן ר"ע אומר כדי שיהו ניטלות בזוג: משנה יג [*] הרואה כתם הרי זו מקולקלת וחוששת משום זוב דברי רבי מאיר וחכ"א אין בכתמים משום זוב: משנה יד [*] הרואה יום אחד עשר בין השמשות תחלת נדה וסוף נדה תחלת זיבה וסוף זיבה יום ארבעים לזכר ויום שמונים לנקבה בין השמשות לכולן הרי אלו טועות אמר רבי יהושע עד שאתם מתקנים את השוטות תקנו את הפקחות: 
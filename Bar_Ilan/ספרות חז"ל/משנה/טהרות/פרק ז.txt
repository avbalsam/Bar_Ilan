
 משנה מסכת טהרות פרק ז משנה א [*] הקדר שהניח את קדרותיו וירד לשתות הפנימיות טהורות והחיצונות טמאות א"ר יוסי במה דברים אמורים במותרות אבל באגודות הכל טהור המוסר מפתחו לעם הארץ הבית טהור שלא מסר לו אלא שמירת המפתח: משנה ב [*] המניח עם הארץ בתוך ביתו ער ומצאו ער ישן ומצאו ישן ער ומצאו ישן הבית טהור ישן ומצאו ער הבית טמא דברי ר"מ וחכ"א אין טמא אלא עד מקום שהוא יכול לפשוט את ידו וליגע: משנה ג [*] המניח אומנים בתוך ביתו הבית טמא דברי ר"מ וחכ"א אין טמא אלא עד מקום שהן יכולין לפשוט את ידם וליגע: משנה ד [*] אשת חבר שהניחה לאשת עם הארץ טוחנת בתוך ביתה פסקה הרחים הבית טמא לא פסקה הרחים אין טמא אלא עד מקום שהיא יכולה לפשוט את ידה וליגע היו שתים בין כך ובין כך הבית טמא שאחת טוחנת ואחת משמשת דברי ר"מ וחכ"א אין טמא אלא עד מקום שהן יכולין לפשוט את ידן וליגע: משנה ה [*] המניח עם הארץ בתוך ביתו לשמרו בזמן שהוא רואה את הנכנסין ואת היוצאין האוכלים והמשקים וכלי חרס הפתוחים טמאים אבל המשכבות והמושבות וכלי חרס המוקפין צמיד פתיל טהורין ואם אינו רואה לא את הנכנסין ולא את היוצאין אפילו מובל אפילו כפות הכל טמא: משנה ו [*] הגבאים שנכנסו לתוך הבית הבית טמא אם יש עמהן כנעני נאמנים לומר לא נכנסנו אבל אין נאמנים לומר נכנסנו אבל לא נגענו הגנבים שנכנסו לתוך הבית אין טמא אלא מקום רגלי הגנבים ומה הן מטמאין האוכלים והמשקים וכלי חרס הפתוחין אבל המשכבות והמושבות וכלי חרס המוקפין צמיד פתיל טהורים אם יש עמהן כנעני או אשה הכל טמא: משנה ז [*] המניח את כליו בחלון של אודיארין רבי אליעזר בן עזריה מטהר וחכמים אומרים עד שיתן לו את המפתח או חותם או עד שיעשה סימן המניח את כליו מגת זו לגת הבאה כליו טהורין ובישראל עד שיאמר בלבי היה לשמרם: משנה ח [*] מי שהיה טהור והסיע את לבו מלאכול רבי יהודה מטהר שדרך טמאין פורשין ממנו וחכמים מטמאים היו ידיו טהורות והסיע את לבו מלאכול אע"פ שאמר יודע אני שלא נטמאו ידי ידיו טמאות שהידים עסקניות: משנה ט [*] האשה שנכנסה להוציא פת לעני ויצאת ומצאתו עומד בצד ככרות של תרומה וכן האשה שיצאת ומצאת את חברתה חותה גחלים תחת קדרה של תרומה ר"ע מטמא וחכמים מטהרין אמר ר"א בן פילא וכי מפני מה ר"ע מטמא וחכמים מטהרין מפני שהנשים גרגרניות הן שהיא חשודה לגלות את הקדרה של חברתה לידע מה היא מבשלת: 
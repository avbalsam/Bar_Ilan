
 משנה מסכת טהרות פרק ו משנה א [*] מקום שהיה רשות היחיד ונעשה רשות הרבים חזר ונעשה רשות היחיד כשהוא רשות היחיד ספיקו טמא כשהוא רה"ר ספיקו טהור המסוכן ברשות היחיד והוציאוהו לר"ה =לרשות הרבים= והחזירוהו לרשות היחיד כשהוא ברשות היחיד ספיקו טמא כשהוא ברה"ר ספיקו טהור ר"ש אומר רה"ר מפסקת: משנה ב [*] ארבע ספיקו' ר' יהושע מטמא וחכמים מטהרין כיצד הטמא עומד והטהור עובר הטהור עומד והטמא עובר הטומאה ברה"י וטהרה ברשות הרבים טהרה ברה"י וטומאה ברה"ר ספק נגע ספק לא נגע ספק האהיל ספק לא האהיל ספק הסיט ספק לא הסיט רבי יהושע מטמא וחכמים מטהרין: משנה ג [*] אילן שהוא עומד ברה"ר והטומאה בתוכו עלה לראשו ספק נגע ספק לא נגע ספיקו טמא הכניס ידו לחור שיש בו טומאה ספק נגע ספק לא נגע ספיקו טמא חנות שהוא טמא ופתוח לרה"ר ספק נכנס ספק לא נכנס ספיקו טהור ספק נגע ספק לא נגע ספקו טהור שתי חנויות א' טמא וא' טהור נכנס לאחד מהם ספק לטמא נכנס ספק לטהור נכנס ספיקו טמא: משנה ד [*] כל שאתה יכול לרבות ספיקות וספק ספיקות ברה"י טמא בר"ה טהור כיצד נכנס למבוי והטומאה בחצר ספק נכנס ספק לא נכנס טומאה בבית ספק נכנס ספק לא נכנס ואפי' נכנס ספק היתה שם ספק לא היתה שם ואפי' היתה שם ספק שיש בה כשיעור ספק שאין בה כשיעור ואפי' שיש בה ספק טומאה ספק טהרה ואפילו טומאה ספק נגע ספק לא נגע ספיקו טמא ר' אלעזר אומר ספק ביאה טהור ספק מגע טומאה טמא: משנה ה [*] נכנס לבקעה בימות הגשמים וטומאה בשדה פלונית ואמר הלכתי למקום הלז ואיני יודע אם נכנסתי לאותו השדה ואם לא נכנסתי ר' אלעזר מטהר וחכמים מטמאין: משנה ו [*] ספק רה"י טמא עד שיאמר לא נגעתי ספק רה"ר טהור עד שיאמר נגעתי איזו היא רה"ר שבילי בית גלגול וכן כיוצא בהן רה"י לשבת ורה"ר לטומאה אר"א לא הוזכרו שבילי בית גלגול אלא שהם רה"י לכך ולכך השבילים המפולשים לבורות ולשיחים ולמערות ולגיתות רשות היחיד לשבת ורשות הרבים לטומאה: משנה ז [*] הבקעה בימות החמה רשות היחיד לשבת ורשות הרבים לטומאה ובימות הגשמים רשות היחיד לכך ולכך: משנה ח [*] בסילקי רשות היחיד לשבת ורשות הרבים לטומאה רבי יהודה אומר אם עומד הוא בפתח הזה ורואה את הנכנסין ואת היוצאין בפתח הלז רשות היחיד לכך ולכך ואם לאו רה"י לשבת ור"ה לטומאה: משנה ט [*] הפרן רשות היחיד לשבת ורשות הרבים לטומאה וכן הצדדין רבי מאיר אומר הצדדין רשות היחיד לכך ולכך: משנה י [*] האסטוונית רשות היחיד לשבת ורשות הרבים לטומאה חצר שהרבים נכנסים בזו ויוצאים בזו רשות היחיד לשבת ורשות הרבים לטומאה: 
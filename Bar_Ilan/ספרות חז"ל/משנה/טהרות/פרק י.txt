
 משנה מסכת טהרות פרק י משנה א [*] הנועל בית הבד מפני הבדדין והיו לשם כלים טמאין מדרס רבי מאיר אומר בית הבד טמא רבי יהודה אומר בית הבד טהור רש"א אם טהורין להן בית הבד טמא ואם טמאין להן בית הבד טהור א"ר יוסי וכי מפני מה טמאות אלא שאין ע"ה בקיאין בהיסט: משנה ב [*] הבדדין שהיו נכנסין ויוצאין ומשקין טמאין בתוך בית הבד אם יש בין משקין לזיתים כדי שינגבו את רגליהם בארץ הרי אלו טהורין הבדדין והבוצרין שנמצאת טומא' לפניה' נאמנין לומר לא נגענו וכן התינוקות שביניהם יוצאים חוץ לפתח בית הבד ופונים לאחורי הגדר והן טהורין עד כמה ירחיקו ויהיו טהורין עד כדי שיהא רואן: משנה ג [*] הבדדין והבוצרין כיון שהכניסן לרשות המערה דיו דברי ר"מ רבי יוסי אומר צריך לעמוד עליהן עד שיטבולו רש"א אם טהורין להן צריך לעמוד עליהם עד שיטבולו אם טמאים להן אינו צריך לעמוד עליהם עד שיטבולו: משנה ד [*] הנותן מן הסלים ומן המשטיח של אדמה בש"א נותן בידים טהורות ואם נתן בידים טמאות טמאן בה"א נותן בידים טמאות ומפריש תרומתו בטהרה מן העבט ומן המשטיח של עלים הכל שוים שהוא נותן בידים טהורות ואם נתן בידים טמאות טמאן: משנה ה [*] האוכל מן הסלים ומן המשטיח של אדמה אע"פ שמבוקעות ומנטפות לגת הרי הגת טהורה מן העבט ומן המשטיח של עלים ונפל ממנו גרגר יחידי אם יש לו חותם טהור אם אין לו חותם טמא נפלו ממנו ענבים ודרכן במקום המופנה כביצה מכוון טהור יותר מכביצה טמא שכיון שיצאת טיפה הראשונה נטמאת בכביצה: משנה ו [*] מי שהיה עומד ומדבר על שפת הבור ונתזה צינורא מפיו ספק הגיעה לבור ספק לא הגיעה ספקו טהור: משנה ז [*] הזולף את הבור נמצא שרץ בראשונה כולן טמאות באחרונה היא טמאה וכולן טהורות אימתי בזמן שהוא זולף בכל אחת ואחת אבל אם היה זולף במחץ נמצא שרץ באחת מהן היא טמאה בלבד אימתי בזמן שהוא בודק ולא מכסה או מכסה ולא בודק היה בודק ומכסה ונמצא שרץ בחבית הכל טמא בבור הכל טמא במחץ הכל טמא: משנה ח [*] בין העגולים לזגין רה"ר כרם שלפני הבוצרים רה"י של אחר הבוצרים רה"ר אימתי בזמן שהרבים נכנסים בזו ויוצאים בזו כלי בית הבד ושל גת העקל בזמן שהן של עץ מנגבן והן טהורין בזמן שהן של גמי מיישנן כל י"ב חודש או חולטן בחמים ר' יוסי אומר אם נתנן בשבולת הנהר דיו: סליק מסכת טהרות 
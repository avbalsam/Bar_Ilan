
 משנה מסכת טהרות פרק ד משנה א [*] הזורק טומאה ממקום למקום ככר לבין המפתחות מפתח לבין הככרות טהור רבי יהודה אומר ככר לבין המפתחות טמא מפתח לבין הככרות טהור: משנה ב [*] השרץ בפי החולדה ומהלכת ע"ג ככרות של תרומה ספק נגע ספק לא נגע ספיקו טהור: משנה ג [*] השרץ בפי החולדה והנבלה בפי הכלב ועברו בין הטהורים או שעברו טהורים ביניהן ספיקן טהור מפני שאין לטומאה מקום היו מנקרין בהן על הארץ ואמר הלכתי למקום הלז ואיני יודע אם נגעתי אם לא נגעתי ספיקו טמא מפני שיש לטומאה מקום: משנה ד [*] כזית מן המת בפי העורב ספק האהיל על האדם ועל הכלים ברה"י =ברשות היחיד= ספק אדם טמא ספק כלים טהור הממלא בעשרה דליים ונמצא שרץ באחד מהן הוא טמא וכולן טהורין המערה מכלי לכלי ונמצא שרץ בתחתון העליון טהור: משנה ה [*] על ששה ספיקות שורפין את התרומה על ספק בית הפרס ועל ספק עפר הבא מארץ העמים על ספק בגדי עם הארץ ועל ספק כלי' הנמצאין על ספק הרוקין הנמצאין על ספק מי רגלי אדם שהן כנגד מי רגלי בהמה על ודאי מגען שהוא ספק טומאתן שורפין את התרומה ר' יוסי אומר אף על ספק מגען ברה"י וחכ"א ברה"י תולין וברה"ר טהור: משנה ו [*] שני רוקין א' טמא וא' טהור תולין על מגען ועל משאן ועל הסיטן ברה"י ועל מגען ברה"ר =ברשות הרבים= בזמן שהן לחין ועל משאן בין לחין ובין יבשין היה רוק יחידי ונגע בו ונשאו והסיטו ברשות הרבים שורפין עליו את התרומה ואין צ"ל ברשות היחיד: משנה ז [*] אלו ספיקות שטיהרו חכמים ספק מים שאובים למקוה ספק טומאה צפה על פני המים ספק משקין ליטמא טמא ולטמא טהור ספק ידים ליטמא ולטמא וליטהר טהור ספק רה"ר ספק דברי סופרים ספק החולין ספק שרצים ספק נגעים ספק נזירות ספק בכורות וספק קרבנות: משנה ח [*] ספק טומאה צפה על פני המים בין בכלים בין בקרקע ר"ש אומר בכלים טמא ובקרקע טהור ר' יהודה אומר ספק ירידתו טמא וספק עלייתו טהור ר' יוסי אומר אפי' אין שם אלא מלא אדם וטומאה טהור: משנה ט [*] ספק משקין ליטמא טמא כיצד טמא שפשט את רגלו לבין משקין טהורין ספק נגע ספק לא נגע ספיקו טמא היתה ככר טמאה בידו וזרקה לבין משקין טהורין ספק נגע ספק לא נגע ספיקו טמא ולטמא טהור כיצד היתה מקל בידו ובראשה משקין טמאין וזרקה לבין ככרות טהורין ספק נגע ספק לא נגע ספיקו טהור: משנה י [*] ר' יוסי אומר ספק משקין לאוכלים טמא ולכלים טהור כיצד שתי חביות אחת טמאה ואחת טהורה ועשה עיסה מאחת מהן ספק מן הטמאה עשה ספק מן הטהורה עשה זה הוא ספק משקין לאוכלין טמא ולכלים טהור: משנה יא [*] ספק ידים ליטמא ולטמא וליטהר טהור ספק רה"ר טהור ספק דברי סופרים אכל אוכלים טמאים שתה משקים טמאים בא ראשו ורובו במים שאובין או שנפלו על ראשו ורובו שלשה לוגין מים שאובים ספיקו טהור אבל דבר שהוא אב הטומאה והוא מדברי סופרים ספיקו טמא: משנה יב [*] ספק החולין זו טהרת פרישות ספק שרצים כשעת מציאתן ספק נגעים בתחלה טהור עד שלא נזקק לטומאה משנזקק לטומאה ספקו טמא ספק נזירות מותר ספק בכורות אחד בכורי אדם ואחד בכורי בהמה בין טמאה בין טהורה שהמוציא מחבירו עליו הראיה: משנה יג [*] ספק קרבנות האשה שיש עליה ספק חמש לידות וספק חמש זיבות מביאה קרבן אחד ואוכלת בזבחים ואין השאר עליה חובה: 
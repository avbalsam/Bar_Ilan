
 משנה מסכת נגעים פרק יא משנה א [*] כל הבגדים מיטמאין בנגעי' חוץ משל עכו"ם הלוקח בגדים מן העכו"ם יראו בתחלה ועורות הים אינן מטמאין בנגעים חיבר להם מן הגדל בארץ אפילו חוט אפי' משיחה דבר שהוא מקבל טומאה טמא: משנה ב [*] צמר גמלים וצמר רחלים שטרפן זה בזה אם רוב מן הגמלים אינם מיטמאין בנגעים אם רוב מן הרחלים מיטמאים בנגעים מחצה למחצה מיטמאין בנגעים וכן הפשתן והקנבוס שטרפן זה בזה: משנה ג [*] העורות והבגדים הצבועים אין מיטמאין בנגעים הבתים בין צבועים בין שאינן צבועים מיטמאין בנגעים דברי רבי מאיר רבי יהודה אומר העורות כבתים ר' שמעון אומר הצבועים בידי שמים מיטמאין ובידי אדם אינן מיטמאין: משנה ד [*] בגד ששתיו צבוע וערבו לבן ערבו צבוע ושתיו לבן הכל הולך אחר הנראה הבגדים מיטמאין בירקרק שבירוקים ובאדמדם שבאדומים היה ירקרק ופשה אדמדם אדמדם ופשה ירקרק טמא נשתנה ופשה נשתנה ולא פשה כאילו לא נשתנה ר' יהודה אומר יראה בתחלה: משנה ה [*] העומד בראשון יכבס ויסגיר העומד בשני ישרף הפושה בזה ובזה ישרף הכהה בתחלה ר' ישמעאל אומר יכבס ויסגיר וחכ"א אינו זקוק לו הכהה בראשון יכבס ויסגיר הכהה בשני קורעו ושורף מה שקרע וצריך מטלית רבי נחמיה אומר אינו צריך מטלית: משנה ו [*] חזר נגע לבגד מציל את המטלית חזר למטלית שורף את הבגד הטולה מן המוסגר בטהור חזר נגע לבגד שורף את המטלית חזר למטלית הבגד הראשון ישרף והמטלית תשמש את הבגד השני בסימנין: משנה ז [*] קייטא שיש בה פספסים צבועים ולבנים פושין מזה לזה שאלו את ר"א והרי הוא פספס יחיד אמר להן לא שמעתי אמר לו ר' יהודה בן בתירא אלמד בו אמר לו אם לקיים דברי חכמים הן אמר לו שמא יעמוד בו שני שבועות והעומד בבגדים שני שבועו' טמא אמר לו חכם גדול אתה שקיימת דברי חכמים הפשיון הסמוך כל שהוא הרחוק כגריס והחוזר כגריס: משנה ח [*] השתי והערב מיטמאים בנגעים מיד רבי יהודה אומר השתי משישלק והערב מיד והאונין של פשתן משיתלבנו כמה יהא בפקעת ותהא מטמא בנגעים כדי לארוג ממנה שלש על שלש שתי וערב אפי' כולה שתי אפי' כולה ערב היתה פסיקות אינה מיטמאה בנגעים ר' יהודה אומר אפי' פסיקה אחת וקשרה אינה מיטמאה: משנה ט [*] המעלה מן הפקעת לחברתה מן הסליל לחברו מן הכובד עליונה לכובד התחתונה וכן שני דפי חלוק שנראה נגע באחד מהן הרי השני טהור בנפש המסכת ובשתי העומד הרי אלו מיטמאין בנגעים מיד ר"ש אומר השתי אם היה רצוף מיטמא: משנה י [*] נראה בשתי העומד האריג טהור נראה באריג השתי העומד טהור נראה בסדין שורף את הנימין נראה בנימין הסדין טהור חלוק שנראה בו נגע מציל את האומריות שבו אפי' הן ארגמן: משנה יא [*] כל הראוי ליטמא טמא מת אע"פ שאינו ראוי ליטמא מדרס מיטמא בנגעים כגון קלע של ספינה ווילון ושביס של סבכה ומטפחות של ספרים וגלגלון ורצועות מנעל וסנדל שיש בהן רוחב כגריס הרי אלו מיטמאין בנגעים סגוס שנראה בו נגע ר"א בן יעקב אומר עד שיראה באריג ובמוכין החמת והתורמל נראין כדרכן ופושה מתוכו לאחוריו ומאחוריו לתוכו: משנה יב [*] בגד המוסגר שנתערב באחרים כולן טהורים קצצו ועשאו מוכין טהור ומותר בהנייתו והמוחלט שנתערב באחרים כולם טמאין קצצו ועשאו מוכין טמא ואסור בהנייתו: 
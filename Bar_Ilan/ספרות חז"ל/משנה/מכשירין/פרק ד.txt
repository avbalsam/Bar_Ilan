
 משנה מסכת מכשירין פרק ד משנה א [*] השוחה לשתות המים העולים בפיו ובשפמו בכי יותן בחוטמו ובראשו ובזקנו אינן בכי יותן הממלא בחבית המים העולים אחריה ובחבל שהוא מכונן על צוארה ובחבל שהוא לצרכה ה"ז בכי יותן כמה הוא צרכה ר"ש בן אלעזר אומר טפח נתנה תחת הצנור אינן בכי יותן: משנה ב [*] מי שירדו עליו גשמים אפילו אב הטומאה אינו בכי יותן ואם נער בכי יותן עמד תחת הצנור להקר או לידוח בטמא טמאין ובטהור בכי יותן: משנה ג [*] הכופה קערה על הכותל בשביל שתודח הרי זה בכי יותן אם בשביל שלא ילקה הכותל אינן בכי יותן: משנה ד [*] חבית שירד הדלף לתוכה בש"א ישבר בה"א יערה ומודים שהוא מושיט את ידו ונוטל פירות מתוכה והם טהורים: משנה ה [*] עריבה שירד הדלף לתוכה הניתזין והצפין אינן בכי יותן נטלה לשפכה בש"א בכי יותן בה"א אינן בכי יותן הניחה שירד הדלף לתוכה הניתזין והצפין בש"א בכי יותן בה"א אינן בכי יותן נטלה לשפכה אלו ואלו מודים שהן בכי יותן [*] המטביל את הכלים והמכבס את כסותו במערה המים העולים בידיו בכי יותן ברגליו אינן בכי יותן ר"א אומר אם א"א לו שירד אלא אם כן נטנפו רגליו אף העולין ברגליו בכי יותן: משנה ו [*] קופה שהיא מלאה תורמסין ונתנוה לתוך מקוה מושיט ידו ונוטל תורמסין מתוכה והם טהורים העלם מן המים הנוגעים בקופה טמאים ושאר כל התורמסים טהורים צנון שבמערה נדה מדיחתו והוא טהור העלתו כל שהוא מן המים טמא: משנה ז [*] פירות שנפלו לתוך אמת המים פשט מי שהיו ידיו טמאות ונטלן ידיו טהורות והפירות טהורים ואם חשב שיודחו ידיו ידיו טהורות והפירות בכי יותן: משנה ח [*] קדרה שהיא מלאה מים ונתונה לתוך המקוה ופשט אב הטומאה את ידו לתוכה טמאה מגע טומאות טהורה ושאר כל המשקין טמאין שאין המים מטהרים את שאר המשקין: משנה ט [*] הממלא בקילון עד ג' ימים טמאין רע"א אם נגבו מיד טהורים ואם לא נגבו אפי' עד שלשים יום טמאים: משנה י [*] עצים שנפלו עליהם משקין וירדו עליהם גשמים אם רבו טהורים הוציאם שירדו עליהם גשמים אע"פ שרבו טמאים בלעו משקים טמאים אע"פ שהוציאם שירדו עליהן גשמים טהורין ולא יסיקם אלא בידים טהורות בלבד רש"א אם היו לחין והסיקן ורבו המשקין היוצאין מהן על המשקין שבלעו טהורים: 
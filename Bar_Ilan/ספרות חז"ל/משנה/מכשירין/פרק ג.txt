
 משנה מסכת מכשירין פרק ג משנה א [*] שק שהוא מלא פירות ונתנו על גב הנהר או על פי הבור או על מעלות המערה ושאבו כל ששאבו בכי יותן ר' יהודה אומר כל שהוא כנגד המים בכי יותן וכל שאינו כנגד המים אינו בכי יותן: משנה ב [*] חבית שהיא מלאה פירות ונתונה לתוך המשקין או מלאה משקין ונתונה לתוך הפירות ושאבו כל ששאבו בכי יותן באלו משקים אמרו במים וביין ובחומץ ושאר כל המשקין טהורין ר' נחמיה מטהר בקטנית שאין הקטנית שואבת: משנה ג [*] הרודה פת חמה ונתנה על פי חבית של יין ר"מ מטמא ר' יהודה מטהר רבי יוסי מטהר בשל חטים ומטמא בשל שעורים מפני שהשעורים שואבות: משנה ד [*] המרבץ את ביתו ונתן בו חטים וטננו אם מחמת המים בכי יותן ואם מחמת הסלע אינן בכי יותן המכבס את כסותו בעריבה נתן בה חטים וטננו אם מחמת המים בכי יותן אם מחמת עצמן אינן בכי יותן המטנן בחול ה"ז בכי יותן מעשה באנשי המחוז שהיו מטינין בחול אמרו להם חכמים אם כך הייתם עושים לא עשיתם טהרה מימיכם: משנה ה [*] המטנן בטיט הנגוב רש"א אם יש בו משקה טופח בכי יותן ואם לאו אינו בכי יותן המרבץ את גרנו אינו חושש שמא נתן בה חטים וטננו המלקט עשבים כשהטל עליהם להטן בהם חטים אינן בכי יותן אם נתכוין לכך ה"ז בכי יותן המוליך חטין לטחון וירדו עליהן גשמים אם שמח בכי יותן רבי יהודה אומר א"א שלא לשמוח אלא אם עמד: משנה ו [*] היו זיתיו נתונים בגג וירדו עליהן גשמים אם שמח בכי יותן ר"י אומר א"א שלא לשמוח אלא אם פקק את הצנור או אם חלחל לתוכן: משנה ז [*] החמרין שהיו עוברים בנהר ונפלו שקיהם למים אם שמחו בכי יותן רבי יהודה אומר אי אפשר שלא לשמוח אלא אם הפכו היו רגליו מלאות טיט וכן רגלי בהמתו עבר בנהר אם שמח בכי יותן ר' יהודה אומר אי אפשר שלא לשמוח אלא אם עמד והדיח באדם ובבהמה טמאה לעולם טמא: משנה ח [*] המוריד את הגלגלים ואת כלי הבקר בשעת הקדים למים בשביל שיחוצו הרי זה בכי יותן המוריד בהמה לשתות המים העולים בפיה בכי יותן וברגליה אינן בכי יותן אם חשב שיודחו רגליה אף העולין ברגליה בכי יותן בשעת היחף והדיש לעולם טמא הוריד חש"ו אע"פ שחושב שיודחו רגליה אינן בכי יותן שיש להן מעשה ואין להן מחשבה: 
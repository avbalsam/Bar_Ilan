
 משנה מסכת מכשירין פרק א משנה א [*] כל משקה שתחלתו לרצון אע"פ שאין סופו לרצון או שסופו לרצון אע"פ שאין תחלתו לרצון הרי זה בכי יותן משקין טמאים מטמאין לרצון ושלא לרצון: משנה ב [*] המרעיד את האילן להשיר ממנו אוכלין או את הטומאה אינן בכי יותן להשיר ממנו משקין בש"א היוצאין ואת שבו בכי יותן בה"א היוצאין בכי יותן ואת שבו אינן בכי יותן מפני שהוא מתכוין שיצאו מכולו: משנה ג [*] המרעיד את האילן ונפל על חבירו או סוכה ונפלה על חברתה ותחתיהן זרעים או ירקות המחוברין לקרקע בש"א בכי יותן בית הלל אומרים אינן בכי יותן א"ר יהושע משום אבא יוסי חלי קופרי איש טבעון תמה עצמך אם יש משקה טמא בתורה עד שיתכוין ויתן שנאמר וכי יותן מים על זרע: משנה ד [*] הנוער אגודה של ירק וירדו מצד העליון לתחתון בש"א בכי יותן בה"א אינם בכי יותן אמרו ב"ה לב"ש והלא הנוער את הקלח חוששין אנו שמא יצאו מן העלה לעלה אמרו להן ב"ש שהקלח א' ואגודה קלחים הרבה אמרו להם ב"ה הרי המעלה שק מלא פירות ונתנו על גב הנהר חוששין אנו שמא ירדו מצד העליון לתחתון אבל אם העלה שנים ונתנן זה על גב זה התחתון בכי יותן ור' יוסי אומר התחתון טהור: משנה ה [*] הממחק את הכרישה והסוחט שערו בכסותו רבי יוסי אומר היוצאין בכי יותן ואת שבו אינן בכי יותן מפני שהוא מתכוין שיצאו מכולו: משנה ו [*] הנופח בעדשים לבדקן אם יפות הן רש"א אינן בכי יותן וחכ"א בכי יותן והאוכל שומשמין באצבעו משקין שעל ידו רש"א אינן בכי יותן וחכ"א בכי יותן [*] הטומן פירותיו במים מפני הגנבים אינן בכי יותן מעשה באנשי ירושלים שטמנו דבילתן במים מפני הסיקרין וטהרו להן חכמים הנותן פירותיו בשבולת הנהר להביאן עמו אינן בכי יותן: 
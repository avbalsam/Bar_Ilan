
 משנה מסכת אהלות פרק יז משנה א [*] החורש את הקבר הרי זה עושה בית הפרס עד כמה הוא עושה מלא מענה מאה אמה בית ארבעת סאים רבי יוסי אומר בית חמש במורד ובמעלה נותן רובע כרשינים על בורך המחרישה עד מקום שיצמחו שלשה כרשינין זו בצד זו עד שם הוא עושה בית הפרס ר' יוסי אומר במורד ולא במעלה: משנה ב [*] היה חורש והטיח בסלע או בגדר או שניער המחרישה עד שם הוא עושה בית הפרס ר' אלעזר אומר בית הפרס עושה בית פרס ר' יהושע אומר פעמים עושה פעמים אינו עושה כיצד חרש חצי מענה וחזר וחרש חציה וכן הצדדין הרי זה עושה בית פרס חרש מלא מענה חזר וחרש ממנה ולחוץ אינו עושה בית פרס: משנה ג [*] החורש מלטימיא מצבירת העצמות משדה שאבד הקבר בתוכה או שנמצא בה קבר החורש את שאינו שלו וכן עובד כוכבים שחרש אינו עושה אותה בית פרס שאין בית פרס לכותיים: משנה ד [*] שדה בית הפרס על גבי טהורה שטפו גשמים מבית פרס לטהורה אפילו אדומה והלבינוה או לבנה והאדימוה אין עושה אותה בית הפרס: משנה ה [*] שדה שאבד קבר בתוכה ובנה בה בית ועליה על גביו אם היתה פתחה של עליה מכוון כנגד פתחו של בית עליה טהורה ואם לאו עליה טמאה עפר בית הפרס ועפר חוצה לארץ שבא בירק מצטרפין כחותם המרצופים דברי רבי אליעזר וחכמים אומרים עד שיהיה במקום אחד כחותם המרצופין אמר ר' יהודה מעשה שהיו אגרות באות ממדינת הים לבני כהנים גדולים והיו בהם כסאה וכסאתים חותמות ולא חשו להם חכמים משום טומאה: 

 משנה מסכת מעילה פרק ב משנה א [*] חטאת העוף מועלין בה משהוקדשה נמלקה הוכשרה להפסל בטבול יום ובמחוסר כפורים ובלינה הוזה דמה חייבין עליה משום פיגול נותר וטמא ואין בה מעילה: משנה ב [*] עולת העוף מועלין בה משהוקדשה נמלקה הוכשרה להפסל בטבול יום ובמחוסר כפורים ובלינה מיצה דמה חייבין עליה משום פיגול נותר וטמא ומועלין בה עד שתצא לבית הדשן: משנה ג [*] פרים הנשרפין ושעירים הנשרפין מועלין בהן משהוקדשו נשחטו הוכשרו להפסל בטבול יום ובמחוסר כפורים ובלינה הוזה דמן חייבין עליהן משום פיגול נותר וטמא ומועלין בהן בבית הדשן עד שיותך הבשר: משנה ד [*] העולה מועלין בה משהוקדשה נשחטה הוכשרה להפסל בטבול יום ובמחוסר כפורים ובלינה נזרק דמה חייבין עליה משום פיגול נותר וטמא ואין מועלין בעורה אבל מועלין בבשר עד שיצא לבית הדשן: משנה ה [*] חטאת ואשם וזבחי שלמי צבור מועלין בהן משהוקדשו נשחטו הוכשרו להפסל בטבול יום ובמחוסר כפורים ובלינה נזרק דמן חייבין עליהם משום פיגול נותר וטמא אין מועלין בבשר אבל מועלין באימורים עד שיצאו לבית הדשן: משנה ו [*] שתי הלחם מועלין בהן משהוקדשו קרמו בתנור הוכשרו להפסל בטבול יום ובמחוסר כפורים ולשחוט עליהם את הזבח נזרק דמן של כבשים חייבין עליהן משום פיגול נותר וטמא ואין בהן מעילה: משנה ז [*] לחם הפנים מועלין בו משהוקדש קרם בתנור הוכשר להפסל בטבול יום ובמחוסר כפורים ולהסדר על גבי השולחן קרבו הבזיכין חייבין עליו משום פיגול נותר וטמא ואין בהן מעילה: משנה ח [*] המנחות מועלים בהן משהוקדשו קדשו בכלי הוכשרו ליפסל בטבול יום ובמחוסר כפורים ובלינה קרב הקומץ חייבין עליו משום פיגול נותר וטמא ואין מועלין בשירים אבל מועלים בקומץ עד שיצא לבית הדשן: משנה ט [*] הקומץ והלבונה והקטורת ומנחת כהנים ומנחת כהן משיח ומנחת נסכין מועלין בהן משהוקדשו קדשו בכלי הוכשרו ליפסל בטבול יום ובמחוסר כפורים ובלינה וחייבין עליהן משום נותר ומשום טמא ופיגול אין בהן זה הכלל כל שיש לו מתירין אין חייבים עליו משום פיגול נותר וטמא עד שיקרבו מתיריו וכל שאין לו מתירין כיון שהקדש בכלי חייבין עליו משום נותר ומשום טמא ופגול אין בו: 
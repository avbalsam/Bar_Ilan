
 משנה מסכת זבים פרק ד משנה א [*] רבי יהושע אומר נדה שישבה עם הטהורה במטה כפה שבראשה טמא מדרס ישבה בספינה כלים שבראש הנס שבספינה טמאין מדרס נוטלת עריבה מלאה בגדים בזמן שמשאן כבד טמאין בזמן שמשאן קל טהורין זב שהקיש על כצוצרא ונפל ככר של תרומה טהור: משנה ב [*] הקיש על המריש על המלבן על הצנור ועל הדף אעפ"י שהוא עשוי בחבלים על התנור ועל הים ועל אצטרובל ועל חמור של רחים של יד ועל סאה של רחים של זיתים ר' יוסי אומר אף על קורת הבלנין טהור: משנה ג [*] הקיש על הדלת על הנגר על המנעול על המשוט ועל הקלת ועל אילן שכחו רע ועל סוכה שכחה רע על אילן יפה על סולם מצרי בזמן שאינו קבוע במסמר על הכבש על הקורה ועל הדלת בזמן שאינן עשוין בטיט טמאין על השידה על התיבה ועל המגדל טמאין רבי נחמיה ור"ש מטהרין באלו: משנה ד [*] זב שהיה מוטל על ה' ספסלים או על ה' פונדיות לארכן טמאין לרחבן טהורין ישן ספק שנתהפך עליהן טמאין היה מוטל על ו' כסיות שתי ידיו על ב' שתי רגליו על ב' ראשו על א' גופו על א' אין טמא אלא זה שתחת הגוף עומד על ב' כסאות רש"א אם רחוקין זה מזה טהורין: משנה ה [*] עשר טליות זו על גב זו ישן ע"ג העליונה כולן טמאות הזב בכף מאזנים ומשכב ומושב כנגדו כרע הזב טהורין כרעו הן טמאין ר' שמעון אומר ביחידי טמא ובמרובין טהור שאין אחד נושא את רובו: משנה ו [*] הזב בכף מאזנים ואוכלין ומשקין בכף שניה טמאין ובמת הכל טהור חוץ מן האדם זה חומר בזב מבמת חומר במת מבזב שהזב עושה משכב ומושב מתחתיו לטמא אדם ולטמא בגדים ועל גביו מדף לטמא אוכלין ומשקין מה שאין המת מטמא חומר במת שהמת מטמא באהל ומטמא טומאת שבעה מה שאין הזב מטמא: משנה ז [*] היה יושב על גבי המטה וארבע טליות תחת ארבע רגלי המטה טמאות מפני שאינה יכולה לעמוד על שלש ר"ש מטהר היה רוכב על גבי בהמה וארבע טליות תחת ארבע רגלי בהמה טהורות מפני שהיא יכולה לעמוד על שלשה היתה טלית אחת תחת שני ידים תחת שני רגלים תחת יד ורגל טמאה ר' יוסי אומר הסוס מטמא ברגליו והחמור בידיו שמשענת הסוס על רגליו ומשענת החמור על ידיו ישב על קורת בית הבד כלים שבעקל טמאין על המכבש של כובס כלים שתחתיו טהורין ר' נחמיה מטמא: 
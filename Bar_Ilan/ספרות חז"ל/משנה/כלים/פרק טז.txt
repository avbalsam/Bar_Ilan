
 משנה מסכת כלים פרק טז משנה א [*] כל כלי עץ שנחלק לשנים טהור חוץ משלחן הכפול ותמחוי המזנון והאפיפורין של בעלי הבית רבי יהודה אומר אף המגס וקוד הבבלי כיוצא בהן כלי עץ מאימתי מקבלין טומאה המטה והעריסה משישופם בעור הדג גמר שלא לשוף טמאה רבי מאיר אומר המטה משיסרג בה שלשה בתים: משנה ב [*] הסלים של עץ משיחסום ויקנב ושל תמרה אע"פ שלא קינב מבפנים טמא שכן מקיימין כלכלה משיחסום ויקנב ויגמור את התלויה בית הלגינין ובית הכוסות אע"פ שלא קינב מבפנים טמא שכן מקיימין: משנה ג [*] הקנונין הקטנים והקלתות משיחסום ויקנב הקנונים הגדולים והסוגין הגדולים משיעשה ב' דורים לרחב שלהם ים נפה וכברה וכף של מאזנים משיעשה דור אחד לרחב שלהן הקופה משיעשה ב' צפירות לרחב שלה והערק משיעשה בו צפירה אחת: משנה ד [*] כלי עור מאימתי מקבלין טומאה התורמל משיחסום ויקנב ויעשה קיחותיו רבי יהודה אומר משיעשה את אזניו סקורטיא משיחסום ויקנב ויעשה את ציצתה רבי יהודה אומר משיעשה את טבעותיה קטבוליא משיחסום ויקנב רבי יהודה אומר משיעשה את קיחותיה הכר והכסת של עור משיחסום ויקנב ר' יהודה אומר משיתפרם וישייר בהם פחות מחמשה טפחים: משנה ה [*] פטילייה טמאה וחסינה טהורה סגניות של עלין טהורות של נצרין טמאות חותל שהוא נותן לתוכו ונוטל מתוכו טמא ואם אינו יכול עד שיקרענו או עד שיתירנו טהור: משנה ו [*] קסייה של זורי גרנות של הולכי דרכים של עושי פשתן טמאה אבל של צבעין ושל נפחים טהורה ר' יוסי אומר אף של גרוסות כיוצא בהן זה הכלל העשוי לקבלה טמא מפני הזיעה טהור: משנה ז [*] המלקוט של בקר והחסים שלו והמדף של דבורים והמנפה הרי אלו טהורין כסוי של קופסא טמא כסוי קמטרא טהור כסוי תיבה כסוי טני והמכבש של חרש והכסת שתחת התיבה והקמרון שלה ואנגלין של ספר בית הנגר בית המנעול ובית המזוזה ותיק נבלין ותיק כנורת והאמום של גודלי מצנפות והמרכוף של זמר ורביעית של אליית וגנוגנית העני וסמוכות המטה וטפוס של תפלה ואמום של עושה סותות הרי אלו טהורים זה הכלל אמר ר' יוסי כל משמשי משמשיו של אדם בשעת מלאכה ושלא בשעת מלאכה טמא וכל שאינו אלא בשעת מלאכה טהור: משנה ח [*] תיק הסיף והסכין והפיגיון תיק מספרת ומספריים והתער תיק מכחול ובית הכוחל תיק מכתב ותרונתק תיק טבלה וסקורטיא בית החצים בית הפגושות הרי אלו טמאים תיק סמפונייא בזמן שהוא נותן מלמעלה טמא מצדו טהור תיק חלילין רבי יהודה מטהר מפני שהוא נותנו מצדו חפוי האלה הקשת והרומח הרי אלו טהורין זה הכלל העשוי לתיק טמא לחפוי טהור: 
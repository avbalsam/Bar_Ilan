
 משנה מסכת כלים פרק יב משנה א [*] טבעת אדם טמאה טבעת בהמה וכלים ושאר כל הטבעות טהורות קורת החצים טמאה ושל אסורין טהורה הקולר טמאה שלשלת שיש בה בית נעילה טמאה העשוי' לכפיתה טהורה שלשלת של סיטונות טמאה של בעלי בתים טהורה א"ר יוסי אימתי בזמן שהוא מפתח אחד אבל אם היו שנים או שקשר חלזון בראשה טמאה: משנה ב [*] קנה מאזנים של סרוקות טמא מפני אונקליות ושל בעלי בתים אם יש בו אונקליות טמא אונקלין של כתפין טהורה ושל רוכלים טמאה ר' יהודה אומר של רוכלים שלפניו טמאה ושלאחריו טהורה אונקלי דרגש טמאה ושל נקליטין טהורה של שידה טמאה ושל אקון טהורה של שלחן טמא של מנורת העץ טהור זה הכלל כל המחובר לטמא טמא והמחובר לטהור טהור וכולן אחת אחת בפני עצמן טהורות: משנה ג [*] כסוי טני של מתכת של בעלי בתים ר"ג מטמא וחכמים מטהרין ושל רופאים טמא הדלת שבמגדל של בעלי בתים טהורה ושל רופאים טמאה הייתוכין טמאים והפרכין טהורין עקרב בית הבד טמאה ואונקלי שבכותלים טהורה: משנה ד [*] מסמר הגרע טמא ושל אבן השעות טהור רבי צדוק מטמא מסמר הגרדי טמא וארון של גרוסות ר"צ מטמא וחכמים מטהרין היתה עגלה שלה של מתכת טמאה: משנה ה [*] מסמר שהתקינו להיות פותח ונועל בו טמא העשוי לשמירה טהור מסמר שהתקינו להיות פותח בו את החבית ר"ע מטמא וחכמים מטהרין עד שיצרפנו מסמר של שלחני טהור ורבי צדוק מטמא שלשה דברים ר' צדוק מטמא וחכמים מטהרין מסמר של שלחני וארון של גרוסות ומסמר של אבן השעות ר' צדוק מטמא וחכמים מטהרין: משנה ו [*] ארבע דברים רבן גמליאל מטמא וחכמים מטהרין כסוי טני של מתכת של בעלי בתים ותלוי המגרדות וגולמי כלי מתכות וטבלה שנחלקה לשנים ומודים חכמים לרבן גמליאל בטבלה שנחלקה לשנים אחד גדול ואחד קטן שהגדול טמא והקטן טהור: משנה ז [*] דינר שנפסל והתקינו לתלותו בצואר קטנה טמא וכן סלע שנפסלה והתקינה להיות שוקל בה טמאה עד כמה תפסל ויהא רשאי לקיימה עד שני דינרין פחות מכאן יקוץ: משנה ח [*] האולר והקולמוס והמטוטלת והמשקלות והכורים והכן והכנא טמאים וכל גולמי כלי עץ טמאים חוץ משל אשכרוע רבי יהודה אומר אף גרופית של זית טהורה עד שתשלק: 
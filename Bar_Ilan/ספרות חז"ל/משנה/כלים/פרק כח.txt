
 משנה מסכת כלים פרק כח משנה א [*] שלש על שלש שנתנה בכדור או שעשאה כדור בפני עצמה טהורה אבל שלשה על שלשה שנתנו בכדור טמא עשאו כדור בפני עצמו טהור מפני שהתפר ממעטו: משנה ב [*] פחות משלשה על שלשה שהתקינו לפוק בו את המרחץ לנער בו את הקדרה לקנח בו את הרחים בין מוכן בין שאינו מוכן טמא דברי ר' אליעזר ר' יהושע אומר בין מן המוכן בין שאינו מן המוכן טהור ר"ע אומר מן המוכן טמא שאינו מן המוכן טהור: משנה ג [*] העושה אספלנית בין בבגד בין בעור טהורה ר' יוסי אומר על העור טהור מלוגמא בבגד טהורה ובעור טמאה ר"ש בן גמליאל אומר אף בבגד טמאה מפני שהיא ננערת: משנה ד [*] מטפחות ספרים בין מצויירות בין שאינן מצויירות טמאות כדברי ב"ש בית הלל אומרים מצויירות טהורות ושאינם מצויירות טמאות רבן גמליאל אומר אלו ואלו טהורות: משנה ה [*] כפה שהוא טמא מדרס ונתנו על הספר טהור מן המדרס אבל טמא טמא מת חמת שעשאה שטיח ושטיח שעשאו חמת טהור חמת שעשאה תורמל ותורמל שעשאו חמת כר שעשאו סדין וסדין שעשאו כר כסת שעשאה מטפחת ומטפחת שעשאה כסת טמא זה הכלל כל ששינהו לשמו טמא לשם אחר טהור: משנה ו [*] מטלית שטלייה על הקופה מטמאה אחד ופוסלת אחד הפרישה מן הקופה הקופה מטמא א' ופוסלת אחד והמטלית טהורה טלייה על הבגד מטמא שנים ופוסלת אחד הפרישה מן הבגד הבגד מטמא אחד ופוסל אחד והמטלית מטמאה שנים ופוסלת אחד וכן הטולה על השק או על העור דברי ר' מאיר ר"ש מטהר ר' יוסי אומר על העור טהור על השק טמא מפני שהוא אריג: משנה ז [*] שלש על שלש שאמרו חוץ מן המלל דברי ר"ש וחכ"א שלש על שלש מכוונת טלייה על הבגד מרוח אחת אינו חבור משתי רוחות זו כנגד זו חבור עשאו כמין גאם ר"ע מטמא וחכמים מטהרין אמר רבי יהודה בד"א בטלית אבל בחלוק מלמעלן חבור ומלמטן אינו חבור: משנה ח [*] בגדי עניים אף על פי שאין בהם שלש על שלש הרי אלו טמאין מדרס טלית שהתחיל בה לקרעה כיון שנקרע רובה אינו חבור העבים והרכים אין בהם משום שלש על שלש: משנה ט [*] כסת הסבלין טמאה מדרס משמרת של יין אין בה משום מושב סבכה של זקנה טמאה משום מושב חלוק של יוצאת החוץ העשוי כסבכה טהור העושה בגד מן החרם טהור ומזוטו טמא רבי אליעזר בן יעקב אומר אף העושה בגד מן החרם וכפלו טמא: משנה י [*] סבכה שהתחיל בה מפיה טהורה עד שיגמור את קורקורתה התחיל בה מקורקורתה טהורה עד שיגמור את פיה שביס שלה טמא בפני עצמו החוטין שלה טמאין משום חבור סבכה שנקרעה אם אינה מקבלת את רוב השער טהורה: 
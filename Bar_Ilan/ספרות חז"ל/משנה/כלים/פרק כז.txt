
 משנה מסכת כלים פרק כז משנה א [*] הבגד מטמא משום חמשה שמות השק משום ארבעה העור משום שלשה העץ משום שנים וכלי חרס משום אחד כלי חרס מטמא משום כלי קבול כל שאין לו תוך בכלי חרס אין לו אחוריים מוסף עליו העץ שהוא מטמא משום מושב וכן טבלה שאין לה לזביז בכלי עץ טמאה ובכלי חרס טהורה מוסף עליו העור שהוא מטמא משום אהלים מוסף עליו השק שהוא מטמא משום אריג מוסף עליו הבגד שהוא מטמא משום שלש על שלש: משנה ב [*] הבגד מטמא משום שלשה על שלשה למדרס ומשום שלש על שלש לטמא מת השק ארבעה על ארבעה העור חמשה על חמשה מפץ ששה על ששה שוין למדרס ולטמא מת רבי מאיר אומר השק שיריו ארבעה ותחלתו משיגמר: משנה ג [*] העושה שנים מן הבגד וא' מן השק שלשתן מן השק וא' מן העור ארבעה מן העור ואחד מן המפץ טהור חמשה מן המפץ ואחד מן העור ארבעה מן העור ואחד מן השק שלשה מן השק ואחד מן הבגד טמא זה הכלל כל שחבר לו מן החמור ממנו טמא מן הקל ממנו טהור: משנה ד [*] המקצע מכולם טפח על טפח טמא משולי הקופה טפח על טפח טמא מצדדי הקופה ר"ש מטהר וחכמים אומרים המקצע טפח על טפח בכל מקום טמא: משנה ה [*] בלויי נפה וכברה שהתקינן לישיבה ר' עקיבא מטמא וחכמים מטהרין עד שיקצע כסא של קטן שיש לו רגלים אע"פ שאין בו גבוה טפח טמא חלוק של קטן רבי אליעזר אומר כל שהוא וחכ"א עד שיהיה בו כשעור ונמדד כפול: משנה ו [*] אלו נמדדין כפולין אמפליא ופמוליניא ומכנסים וכובע וכיס של פנדיא ומטלית שטלייה על השפה אם פשוטה נמדדת פשוטה ואם כפולה נמדדת כפולה: משנה ז [*] הבגד שארג בו שלשה על שלשה ונטמא מדרס והשלים עליו את כל הבגד ואח"כ נטל חוט אחד מתחלתו טהור מן המדרס אבל טמא מגע מדרס נטל חוט אחד מתחלתו ואחר כך השלים עליו את כל הבגד טמא מגע מדרס: משנה ח [*] וכן בגד שארג בו שלש על שלש ונטמא טמא מת והשלים עליו את כל הבגד ואחר כך נטל חוט אחד מתחלתו טהור מטמא מת אבל טמא מגע טמא מת נטל חוט אחד מתחלתו ואחר כך השלים עליו את כל הבגד טהור מפני שאמרו שלש על שלש שנתמעט טהור אבל שלשה על שלשה שנתמעט אע"פ שטהור ממדרס טמא בכל הטומאות: משנה ט [*] סדין שהוא טמא מדרס ועשאו וילון טהור מן המדרס אבל טמא מגע מדרס אמר רבי יוסי וכי באיזה מדרס נגע זה אלא אם כן נגע בו הזב טמא במגע הזב: משנה י [*] שלשה על שלשה שנחלק טהור מן המדרס אבל טמא מגע מדרס אמר ר' יוסי וכי באיזה מדרס נגע זה אלא אם כן נגע בו הזב טמא מגע הזב: משנה יא [*] שלשה על שלשה באשפות בריא וצורר מלח בבית או בריא או צורר מלח כמה מלח יהיו צורר רובע רבי יהודה אומר בדקה וחכמים אומרים בגסה אלו ואלו מתכונים להקל רבי שמעון אומר שוים שלשה על שלשה באשפות לשלש על שלש בבית: משנה יב [*] שלשה על שלשה שנקרע אם נתנו על הכסא ובשרו נוגע בכסא טהור ואם לאו טמא שלש על שלש שנמהה ממנה חוט אחד או שנמצא בו קשר או שני חוטין מתאימין טהורה שלש על שלש שהשליכה באשפות טהורה החזירה טמאה לעולם השלכתה מטהרתה וחזרתה מטמאתה חוץ משל ארגמן ושל זהורית טובה ר"א אומר אף מטלית חדשה כיוצא בהן רבי שמעון אומר כולן טהורין לא הוזכרו אלא מפני השבת אבדה: 
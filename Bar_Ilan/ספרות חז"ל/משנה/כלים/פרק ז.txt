
 משנה מסכת כלים פרק ז משנה א [*] הקלתות של בעלי הבתים שנפחתה פחות משלשה טפחים טמאה שהוא מסיק מלמטן וקדירה בשלה מלמעלן יתר מכאן טהורה נתן אבן או צרור טהורה מרחה בטיט מקבלת טומאה מכאן ולהבא זו היתה תשובת ר' יהודה בתנור שנתנו על פי הבור או ע"פ הדות: משנה ב [*] דכון שיש בו בית קבול קדירות טהור משום כירה וטמא משום כלי קבול הצדדין שלו הנוגע בהם אינו טמא משום כירה הרחב שלו רבי מאיר מטהר ורבי יהודה מטמא וכן הכופה את הסל ועושה על גביו כירה: משנה ג [*] כירה שנחלקה לארכה טהורה ולרחבה טמאה כופח שנחלק בין לארכו בין לרחבו טהור חצר הכירה בזמן שהיא גבוהה שלש אצבעות מטמאה במגע ובאויר פחותה מכאן מטמאה במגע ואינה מטמאה באויר כיצד משערין אותה ר' ישמעאל אומר נותן את השפוד מלמעלן למטן וכנגדו מטמאה באויר רבי אליעזר בן יעקב אומר נטמאה הכירה נטמאת החצר נטמאה החצר לא נטמאה הכירה: משנה ד [*] היתה מופרשת מן הכירה בזמן שהיא גבוהה שלש אצבעות מטמא במגע ובאויר פחותה מכאן או שהיתה חלקה טהורה פטפוטי כירה שלשה של שלש אצבעות מטמאים במגע ובאויר פחות מכאן כל שכן הן טמאים ואפי' הן ארבעה: משנה ה ניטל א' מהן מטמאין במגע ואינם מטמאים באויר דברי ר"מ ר' שמעון מטהר עשה שנים זה כנגד זה מטמאין במגע ובאויר דברי רבי מאיר רבי שמעון מטהר [*] היו גבוהין משלש אצבעות משלש ולמטן מטמאים במגע ובאויר משלש ולמעלן מטמאין במגע ואינן מטמאין באויר דברי ר"מ ר"ש מטהר היו משוכים מן השפה בתוך שלש אצבעות מטמאים במגע ובאויר חוץ מג' אצבעות מטמאים במגע ואינם מטמאים באויר דברי ר"מ ר' שמעון מטהר: משנה ו [*] כיצד משערין אותן רבן שמעון בן גמליאל אומר נותן את הכנה ביניהן מן הכנה ולחוץ טהור מן הכנה ולפנים ומקום הכנה טמא: 
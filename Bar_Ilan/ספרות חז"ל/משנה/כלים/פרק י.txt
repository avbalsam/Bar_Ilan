
 משנה מסכת כלים פרק י משנה א [*] אלו כלים מצילין בצמיד פתיל כלי גללים כלי אבנים כלי אדמה כלי חרס וכלי נתר עצמות הדג ועורו עצמות חיה שבים ועורה וכלי עץ הטהורים מצילים בין מפיהם בין מצידיהן בין יושבין על שוליהן בין מוטין על צדיהן היו כפויים על פיהן מצילים כל שתחתיהן עד התהום רבי אליעזר מטמא על הכל מצילין חוץ מכלי חרס שאינו מציל אלא על האוכלים ועל המשקין ועל כלי חרס: משנה ב [*] במה מקיפים בסיד ובגפסיס בזפת ובשעוה בטיט ובצואה בחומר ובחרסית ובכל דבר המתמרח אין מקיפים לא בבעץ ולא בעופרת מפני שהוא פתיל ואינו צמיד אין מקיפין לא בדבילה שמינה ולא בבצק שנילוש במי פירות שלא יביאנו לידי פסול ואם הקיף הציל: משנה ג [*] מגופת החבית המחולחלת ואינה נשמטת ר' יהודה אומר מצלת וחכ"א אינה מצלת היה בית אצבע שלה שוקע בתוכה השרץ בתוכה החבית טמאה השרץ בחבית אוכלין שבתוכה טמאים: משנה ד [*] הכדור והפקעת של גמי שנתנן ע"פ החבית אם מירח מן הצדדין לא הציל עד שימרח מלמעלן ומלמטן וכן במטלית של בגד היתה של נייר או של עור וקשרה במשיחה אם מירח מן הצדדין הציל: משנה ה [*] חבית שנתקלפה והזפת שלה עומדת וכן קבוסים של מורייס שגפתן עם השפה רבי יהודה אומר אינם מצילין וחכמים אומרים מצילין: משנה ו [*] חבית שניקבה וסתמוה שמרים הצילוה פקקה בזמורה עד שימרח מן הצדדים היו ב' עד שימרח מן הצדדין ובין זמורה לחברתה נסר שהוא נתון על פי התנור אם מירח מן הצדדין הציל היו שנים עד שימרח מן הצדדין ובין נסר לחברו עשאן בסינין או בשוגמין אינו צריך למרח מן האמצע: משנה ז [*] תנור ישן בתוך החדש וסרידה על פי הישן ניטל הישן וסרידה נופלת הכל טמא ואם לאו הכל טהור חדש בתוך הישן וסרידה על פי הישן אם אין בין חדש לסרידה פותח טפח כל שבחדש טהור: משנה ח [*] לפסין זו בתוך זו ושפתותיהן שוות השרץ בעליונה או בתחתונה היא טמאה וכולן טהורות היו בכונס משקה השרץ בעליונה כולן טמאות בתחתונה היא טמאה וכולן טהורות השרץ בעליונה והתחתונה עודפת היא והתחתונה טמאה בעליונה והתחתונה עודפת כל שיש בה משקה טופח טמאה: 
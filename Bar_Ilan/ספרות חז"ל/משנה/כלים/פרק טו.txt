
 משנה מסכת כלים פרק טו משנה א [*] כלי עץ כלי עור כלי עצם כלי זכוכית פשוטיהן טהורין ומקבליהן טמאים נשברו טהרו חזר ועשה מהן כלים מקבלין טומאה מכאן ולהבא השידה והתיבה והמגדל כוורת הקש וכוורת הקנים ובור ספינה אלכסנדרית שיש להם שולים והן מחזיקין ארבעים סאה בלח שהם כורים ביבש הרי אלו טהורין ושאר כל הכלים בין מקבלין בין אינם מקבלין טמאין דברי ר"מ רבי יהודה אומר דרדור עגלה וקוסטות המלכים ועריבת העבדנין ובור ספינה קטנה והארון אע"פ שמקבלין טמאין שאינן עשויין ליטלטל אלא במה שבתוכן ושאר כל הכלים המקבלים טהורין ושאינן מקבלין טמאין אין בין דברי רבי מאיר לדברי רבי יהודה אלא עריבת בעל הבית: משנה ב [*] ארובות של נחתומים טמאות ושל בעלי בתים טהורות סרקן או כרכמן טמאות דף של נחתומין שקבעו בכותל ר"א מטהר וחכמים מטמאים סרוד של נחתומין טמא ושל בעלי בתים טהור גיפפו מארבע רוחותיו טמא נפרץ מרוח אחת טהור רבי שמעון אומר אם התקינו להיות קורץ עליו טמא וכן המערוך טמא: משנה ג [*] ים נפה של סילתין טמא ושל בעלי בתים טהור ר' יהודה אומר אף של גודלת טמא מושב מפני שהבנות יושבות בתוכו וגודלות: משנה ד [*] כל התלוים טמאין חוץ מתלוי נפה וכברה של בעל הבית דברי רבי מאיר וחכ"א כולם טהורין חוץ מתלוי נפה של סלתין ותלוי כברת גרנות ותלוי מגל יד ותלוי מקל הבלשין מפני שהן מסייעין בשעת המלאכה זה הכלל העשוי לסייע בשעת מלאכה טמא העשוי לתלוי טהור: משנה ה [*] רחת של גרוסות טמאה של אוצרות טהורה של גתות טמאה של גרנות טהורה זה הכלל העשוי לקבלה טמא לכנוס טהור: משנה ו [*] נבלי השרה טמאין ונבלי בני לוי טהורין כל המשקין טמאין ומשקה בית מטבחייא טהורין כל הספרים מטמאין את הידים חוץ מספר העזרה המרכוף טהור הבטנון והניקטמון והאירוס הרי אלו טמאים רבי יהודה אומר האירוס טמא מושב מפני שהאלית יושבת עליו מצודת החולדה טמאה ושל העכברין טהורה: 

 משנה מסכת כלים פרק ל משנה א [*] כלי זכוכית פשוטיהן טהורין ומקבליהן טמאים נשברו טהור חזר ועשה מהן כלים מקבלין טומאה מכאן ולהבא הטבלא והאסקוטלא של זכוכית טהורין אם יש להן לזביז טמאים שולי קערה ושולי אסקוטלא של זכוכית שהתקינן לתשמיש טהורין קירטסן או שפן בשופין טמאין: משנה ב [*] אספקלריא טהורה ותמחוי שעשאו אספקלריא טמא ואם מתחלה עשאו לשם אספקלריא טהור תרווד שהוא נתנו על השלחן אם מקבל כל שהוא טמא ואם לאו ר' עקיבא מטמא רבי יוחנן בן נורי מטהר: משנה ג [*] כוס שנפגם רובו טהור נפגם בו שלש ברובו טהור ר"ש אומר אם מפזר הוא את רוב המים טהור ניקב ועשאו בין בבעץ בין בזפת טהור רבי יוסי אומר בבעץ טמא ובזפת טהור: משנה ד [*] צלוחית קטנה שניטל פיה טמאה וגדולה שניטל פיה טהורה של פלייטון שניטל פיה טהורה מפני שהיא סורחת את היד לגינין גדולים שניטל פיהן טמאין מפני שהוא מתקנן לכבשין והארפכס של זכוכית טהורה אמר רבי יוסי אשריך כלים שנכנסת בטומאה ויצאת בטהרה: נשלמה מסכת כלים 
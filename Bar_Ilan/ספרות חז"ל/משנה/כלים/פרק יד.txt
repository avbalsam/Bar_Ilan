
 משנה מסכת כלים פרק יד משנה א [*] כלי מתכות כמה הוא שיעורן הדלי כדי למלאות בו קומקום כדי ליחם בו מיחם כדי לקבל סלעים הלפס כדי לקבל קיתונות קיתונות כדי לקבל פרוטות מדות יין ביין ומדות שמן בשמן ר"א אומר כולן בפרוטות ר"ע אומר המחוסר חטיפה טמא והמחוסר לטישה טהור: משנה ב [*] מקל שעשה בראשו מסמר כמין חזיינא טמא סימרו טמא ר"ש אומר עד שיעשה בו ג' סדרים וכולן שעשאן לנוי טהורין עשה בראשו מניקת וכן בדלת טהורה היתה כלי וחברה לו טמאה מאימתי היא טהרתה בית שמאי אומרים משיחבל ב"ה אומרים משיחבר: משנה ג [*] הקנטר של בנאי והדקור של חרש הרי אלו טמאין יתדות אהלים ויתדות המשוחות טמאות שלשלת של משוחות טמאה העשויה לעצים טהורה שלשלת דלי גדול ארבעה טפחים ושל קטן עשרה חמור של נפחין טמא מגירה שעשה שיניה בתוך החור טמאה עשאה מלמטן למעלן טהורה וכל הכסוין טהורים חוץ משל מיחם: משנה ד [*] הטמאין שבעגלה העול של מתכת והקטרב והכנפים המקבלות את הרצועות והברזל שתחת צוארי בהמה הסומך והמחגר והתמחויות הענבל והצינורה ומסמר המחבר את כולן: משנה ה הטהורין שבעגלה העול המצופה כנפים העשויות לנוי ושפופרות המשמיעות את הקול והאבר שבצד צוארי בהמה הסובב של גלגל הטסים והצפויים ושאר כל המסמרות טהורין סנדלי בהמה של מתכות טמאין של שעם טהורין הסייף מאימתי מקבל טומאה משישופינו והסכין משישחיזנה: משנה ו [*] כסוי טני של מתכת שעשה בו מראה רבי יהודה מטהר וחכמים מטמאין מראה שנשברה אם אינה מראה את רוב הפנים טהורה: משנה ז [*] כלי מתכות מיטמאין ומיטהרין שבורין דברי ר' אליעזר רבי יהושע אומר אינן מיטהרין אלא שלימין כיצד הזה עליהן נשברו בו ביום התיכן וחזר והזה עליהן שנית בו ביום הרי אלו טהורין דברי ר' אליעזר ר' יהושע אומר אין הזיה פחות משלישי ושביעי: משנה ח [*] מפתח של ארכובה שנשבר מתוך ארכובתו טהור רבי יהודה מטמא מפני שהוא פותח בו מבפנים ושל גם שנשבר מתוך גומו טהור היו בו חפין ונקבין טמא נטלו חפין טמא מפני נקבין נסתתמו נקבין טמא מפני חפין נטלו חפין ונסתתמו נקבין או שפרצו זה לתוך זה טהור מסננת של חרדל שנפרצו בה שלשה נקבים מלמטן זה לתוך זה טהורה והאפרכס של מתכות טמאה: 
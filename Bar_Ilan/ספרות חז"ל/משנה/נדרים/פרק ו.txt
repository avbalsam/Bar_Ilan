
 משנה מסכת נדרים פרק ו משנה א [*] הנודר מן המבושל מותר בצלי ובשלוק אמר קונם תבשיל שאיני טועם אסור במעשה קדירה רך ומותר בעבה ומותר בביצת טרמיטא ובדלעת הרמוצה: משנה ב הנודר ממעשה קדירה אין אסור אלא ממעשה רתחתה אמר קונם היורד לקדירה שאיני טועם אסור בכל המתבשלין בקדירה: משנה ג [*] מן הכבוש אין אסור אלא מן הכבוש של ירק כבוש שאיני טועם אסור בכל הכבושים מן השלוק אינו אסור אלא מן השלוק של בשר שלוק שאיני טועם אסור בכל השלקים מן הצלי אין אסור אלא מן הצלי של בשר דברי רבי יהודה צלי שאיני טועם אסור בכל הצלויים מן המליח אין אסור אלא מן המליח של דג מליח שאיני טועם אסור בכל המלוחים: משנה ד [*] דג דגים שאיני טועם אסור בהן בין גדולים בין קטנים בין מלוחין בין טפלין בין חיין בין מבושלין ומותר בטרית טרופה ובציר הנודר מן הצחנה אסור בטרית טרופה ומותר בציר ובמורייס הנודר מטרית טרופה אסור בציר ובמורייס: משנה ה [*] הנודר מן החלב מותר בקום ורבי יוסי אוסר מן הקום מותר בחלב אבא שאול אומר הנודר מן הגבינה אסור בה בין מלוחה בין טפילה: משנה ו [*] הנודר מן הבשר מותר ברוטב ובקיפה ור' יהודה אוסר אמר ר' יהודה מעשה ואסר עלי רבי טרפון ביצים שנתבשלו עמו אמרו לו וכן הדבר אימתי בזמן שיאמר בשר זה עלי שהנודר מן הדבר ונתערב באחר אם יש בו בנותן טעם אסור: משנה ז הנודר מן היין מותר בתבשיל שיש בו טעם יין אמר קונם יין זה שאיני טועם ונפל לתבשיל אם יש בו בנותן טעם הרי זה אסור הנודר מן הענבים מותר ביין מן הזיתים מותר בשמן אמר קונם זיתים וענבים אלו שאיני טועם אסור בהן וביוצא מהן: משנה ח [*] הנודר מן התמרים מותר בדבש תמרים מסתוניות מותר בחומץ סתוניות רבי יהודה בן בתירא אומר כל ששם תולדתו קרויה עליו ונודר הימנו אסור אף ביוצא הימנו וחכמים מתירין: משנה ט [*] הנודר מן היין מותר ביין תפוחים מן השמן מותר בשמן שומשמין מן הדבש מותר בדבש תמרים מן החומץ מותר בחומץ סתוניות מן הכרישין מותר בקפלוטות מן הירק מותר בירקות השדה מפני שהוא שם לווי: משנה י [*] מן הכרוב אסור באיספרגוס מן האיספרגוס מותר בכרוב מן הגריסים אסור מן המקפה ורבי יוסי מתיר מן המקפה מותר בגריסין מן המקפה אסור בשום ורבי יוסי מתיר מן השום מותר במקפה מן העדשים אסור באשישין ורבי יוסי מתיר מן האשישים מותר בעדשים [*] חטה חטים שאיני טועם אסור בהן בין קמח בין פת גריס גריסין שאיני טועם אסור בהן בין חיין בין מבושלים רבי יהודה אומר קונם גריס או חטה שאיני טועם מותר לכוס חיים: 

 משנה מסכת זבחים פרק ד משנה א [*] בית שמאי אומרים כל הנתנין על מזבח החיצון שאם נתנן מתנה אחת כפר ובחטאת שתי מתנות ובית הלל אומרים אף חטאת שנתנה מתנה אחת כפר לפיכך אם נתן את הראשונה כתיקנה ואת השנייה חוץ לזמנה כפר נתן את הראשונה חוץ לזמנה ואת השנייה חוץ למקומה פיגול וחייבין עליו כרת: משנה ב [*] כל הנתנין על מזבח הפנימי שאם חסר אחת מן המתנות לא כפר לפיכך אם נתן כולן כתקנן ואחת שלא כתקנה פסול ואין בו כרת: משנה ג [*] אלו דברים שאין חייבין עליהם משום פגול הקומץ והלבונה והקטרת ומנחת כהנים ומנחת כהן משיח [ומנחת נסכים] והדם והנסכים הבאים בפני עצמן דברי רבי מאיר וחכמים אומרים אף הבאים עם הבהמה לוג שמן של מצורע רבי שמעון אומר אין חייבין עליו משום פגול ורבי מאיר אומר חייבין עליו משום פגול שדם האשם מתירו וכל שיש לו מתירים בין לאדם בין למזבח חייבין עליו משום פגול: משנה ד [*] העולה דמה מתיר את בשרה למזבח ועורה לכהנים עולת העוף דמה מתיר את בשרה למזבח חטאת העוף דמה מתיר את בשרה לכהנים פרים הנשרפים ושעירים הנשרפים דמן מתיר את אימוריהן ליקרב רבי שמעון אומר כל שאינו על מזבח החיצון כשלמים אין חייבין עליו משום פגול: משנה ה [*] קדשי גוים אין חייבין עליהם משום פגול נותר וטמא והשוחטן בחוץ פטור דברי רבי מאיר רבי יוסי מחייב דברים שאין חייבים עליהם משום פגול חייבין עליהם משום נותר משום טמא חוץ מן הדם רבי שמעון אומר בדבר שדרכן להאכל אבל כגון העצים והלבונה והקטרת אין חייבין עליהם משום טומאה: משנה ו [*] לשם ששה דברים הזבח נזבח לשם זבח לשם זובח לשם השם לשם אשים לשם ריח לשם ניחוח והחטאת והאשם לשם חטא אמר רבי יוסי אף מי שלא היה בלבו לשם אחד מכל אלו כשר שהוא תנאי בית דין שאין המחשבה הולכת אלא אחר העובד: 

 משנה מסכת טבול יום פרק א משנה א [*] המכנס חלות על מנת להפריש ונשכו בית שמאי אומרים חבור בטבול יום ובית הלל אומרים אינו חבור מקרצות נושכות זו בזו וככרות נושכות זו בזו האופה חמיטה ע"ג חמיטה עד שלא קרמו בתנור וקולית של מים המחולחלת ורתיחת גריסין של פול ראשונה ורתיחת יין חדש ר' יהודה אומר אף של אורז בש"א חבור בטבול יום בית הילל אומרים אינו חבור ומודים בשאר כל הטומאות בין קלות בין חמורות: משנה ב [*] המכנס חלות ע"מ שלא להפריש האופה חמיטה על גבי חמיטה משקרמו בתנור וקולית של מים שאינה מחולחלת ורתיחת גריסין של פול שניה ורתיחת יין ישן ושל שמן לעולם ושל עדשים רבי יהודה אומר אף של טופח טמאים בטבול יום ואצ"ל בכל הטומאות: משנה ג [*] מסמר שאחר הככר וגרגר מלח קטן וחרחור פחות מכאצבע רבי יוסי אומר כל שהוא נאכל עליו טמאים בטבול יום ואין צ"ל בכל הטומאות: משנה ד [*] הצרור שבככר וגרגר מלח גדול והתורמוס והחרחור יתר מכאצבע ר' יוסי אומר כל שאינו נאכל עמו טהורים באב הטומאה ואין צ"ל בטבול יום: משנה ה [*] השעורה והכוסמת בזמן שאינן קלופים התיאה והחלתית והאלום רבי יהודה אומר אף אפונים שחורים טהורים באב הטומאה ואין צ"ל בטבול יום דברי ר"מ וחכ"א טהורים בטבול יום וטמאים בכל הטומאות השעורה והכוסמת בזמן שהן קלופים והחטה בין שהיא קלופה בין שאינה קלופה הקצח והשמשום והפלפל ר' יהודה אומר אף אפונים לבנים טמאים בטבול יום ואצ"ל בכל הטומאות: 
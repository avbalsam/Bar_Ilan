
 משנה מסכת טבול יום פרק ב משנה א [*] משקה טבול יום כמשקין שהוא נוגע בהן אלו ואלו אינן מטמאין ושאר כל הטמאין בין קלין בין חמורין המשקה היוצאים מהן כמשקין שהוא נוגע בהן אלו ואלו תחלה חוץ מן המשקה שהוא אב הטומאה: משנה ב [*] קדרה שהיא מלאה משקים ונגע בה טבול יום אם היה משקה תרומה המשקין פסולין והקדרה טהורה ואם היה משקה חולין הכל טהור ואם היו ידיו מסואבות הכל טמא זה חומר בידים מבטבול יום וחומר בטבול יום מבידים שספק ט"י פוסל את התרומה והידים ספקן טהור: משנה ג [*] המקפה של תרומה והשום והשמן של חולין שנגע טבול יום במקצתן פסל את כולם המקפה של חולין והשום והשמן של תרומה שנגע ט"י =טבול יום= במקצתן לא פסל אלא מקום מגעו ואם היה השום מרובה הולכין אחר הרוב א"ר יהודה אימתי בזמן שהן גוש בקערה אבל אם היה מפוזר במדוכה טהור מפני שהוא רוצה בפיזורו ושאר כל הנדוכין שדכן במשקין אבל את שדרכן לדוך במשקים ודכן שלא במשקין והן גוש בקערה הרי אלו כעגול של דבלה: משנה ד [*] המקפה והחמיטה של חולין והשמן של תרומה צף על גביהן ונגע טבול יום בשמן לא פסל אלא השמן ואם חיבץ כל מקום שהולך השמן פסל: משנה ה [*] בשר הקדש שקרם עליו הקיפה נגע טבול יום בקיפה חתיכות מותרות נגע בחתיכה חתיכה וכל העולים עמה חבור זה לזה ר"י בן נורי אומר שניהם חבור זה לזה וכן בקטניות שקרמו ע"ג פרוסות מעשה קדרה בקטניות בזמן שהן פרודים אינן חבור בזמן שהן גוש חבור אם היו גושין הרבה הרי אלו ימנו שמן שהוא צף ע"ג היין ונגע טבול יום בשמן לא פסל אלא השמן ר"י בן נורי אומר שניהם חבור זה לזה: משנה ו [*] חבית ששקעה לתוך בור של יין ונגע בו טבול יום מן השפה ולפנים חבור משפה ולחוץ אינו חבור ר"י בן נורי אומר אפילו על גבה רום קומה ונגע כנגד פיה חבור: משנה ז [*] חבית שנקבה בין מפיה בין משוליה בין מצדיה ונגע בו טבול יום טמאה רבי יהודה אומר מפיה ומשוליה טמאה מן הצדדין מכאן ומכאן טהורה המערה מכלי לכלי ונגע טבול יום בקלוח אם יש בו יעלה באחת ומאה: משנה ח [*] בעבוע שבחבית שניקב בין מבפנים בין מבחוץ ובין מלמעלן בין מלמטן זה כנגד זה טמא באב הטומאה וטמא באהל המת הפנימי מלמטה והחיצון מלמעלן טמא באב הטומאה וטמא באהל המת הפנימי מלמעלן והחיצון מלמטן טהור באב הטומאה וטמא באוהל המת: 
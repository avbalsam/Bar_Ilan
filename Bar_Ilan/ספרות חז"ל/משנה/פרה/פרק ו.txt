
 משנה מסכת פרה פרק ו משנה א [*] המקדש ונפל הקדוש על ידו או על הצד ואח"כ נפל על השוקת פסול נפל מן השפופרת לשוקת פסול נטל משפופרת וכסה או שהגיף את הדלת הקדוש כשר והמים פסולים זקפה בארץ פסול לתוך ידו כשר מפני שאפשר: משנה ב [*] היה קדוש צף על פני המים ר"מ ור"ש אומרים נוטל ומקדש וחכ"א כל שנגע במים אין מקדשין בו זלף את המים ונמצא קדש מלמטן רבי מאיר ורבי שמעון אומרים מנגב ומקדש וחכ"א כל שנגע במים אין מקדשין בו: משנה ג [*] המקדש בשוקת והטפי בתוכה אע"פ שפיו צר כל שהוא המים שבתוכו מקודשין אם היה ספוג המים שבתוכו פסולים כיצד יעשה יזלף עד שהוא מגיע לספוג נגע בספוג אעפ"י שהמים צפין על גביו כל שהן פסולין: משנה ד [*] נתן ידו או רגלו או עלי ירקות כדי שיעברו המים לחבית פסולים עלי קנים ועלי אגוז כשרים זה הכלל דבר שהוא מקבל טומאה פסול ודבר שאינו מקבל טומאה כשר: משנה ה [*] המפנה את המעין לתוך הגת או לתוך הגבים פסולים לזבים ולמצורעים ולקדש בהן מי חטאת מפני שלא נתמלאו בכלי: 
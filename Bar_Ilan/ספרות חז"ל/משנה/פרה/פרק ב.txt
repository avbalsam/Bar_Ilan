
 משנה מסכת פרה פרק ב משנה א [*] רבי אליעזר אומר פרת חטאת המעוברת כשרה וחכמים פוסלין ר"א אומר אינה נלקחת מן העכו"ם וחכמים מכשירים ולא זו בלבד אלא כל קרבנות הצבור והיחיד באין מהארץ ומח"ל מן החדש ומן הישן חוץ מן העומר ושתי הלחם שאינן באין אלא מן החדש ומן הארץ: משנה ב [*] פרה שקרניה וטלפיה שחורים יגוד גלגל העין והשינים והלשון אינם פוסלים בפרה והננסת כשרה היתה בה יבלת וחתכה רבי יהוד' פוסל רש"א כל מקום שניטל ולא העלה מקומו שער אדום פסולה: משנה ג [*] יוצא דופן ואתנן ומחיר פסולה רבי אליעזר מכשיר שנאמר (דברים כג) לא תביא אתנן זונה ומחיר כלב בית ה' אלהיך ואין זו באה לבית כל המומים הפוסלים במוקדשים פוסלים בפרה רכב עליה נשען עליה נתלה בזנבה עבר בה את הנהר קיפל עליה את המוסרה נתן טליתו עליה פסולה אבל קשרה במוסרה עשה לה סנדל בשביל שלא תחליק פרס טליתו עליה מפני הזבובים כשרה זה הכלל כל שהוא לצורכה כשרה לצורך אחר פסולה: משנה ד [*] שכן עליה עוף כשרה עלה עליה זכר פסולה רבי יהודה אומר אם העלהו פסולה ואם מעצמו כשרה: משנה ה [*] היו בה שתי שערות שחורות או לבנות בתוך גומא אחת פסולה רבי יהודה אומר אפילו בתוך כוס אחד היו בתוך שני כוסות והן מוכיחות זו את זו פסולה ר' עקיבא אומר אפילו ארבע אפילו חמש והן מפוזרות יתלוש רבי אליעזר אומר אפי' חמשים רבי יהושע בן בתירא אומר אפילו אחת בראשה ואחת בזנבה פסולה היו בה שתי שערות עיקרן משחיר וראשן מאדים עיקרן מאדים וראשן משחיר הכל הולך אחר הנראה דברי רבי מאיר וחכמים אומרים אחר העיקר: 
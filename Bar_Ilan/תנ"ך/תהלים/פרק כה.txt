
 תהלים פרק כה (א) לְדָוִד אֵלֶיךָ יְקֹוָק נַפְשִׁי אֶשָּׂא: (ב) אֱלֹהַי בְּךָ בָטַחְתִּי אַל אֵבוֹשָׁה אַל יַעַלְצוּ אֹיְבַי לִי: (ג) גַּם כָּל קֹוֶיךָ לֹא יֵבֹשׁוּ יֵבֹשׁוּ הַבּוֹגְדִים רֵיקָם: (ד) דְּרָכֶיךָ יְקֹוָק הוֹדִיעֵנִי אֹרְחוֹתֶיךָ לַמְּדֵנִי: (ה) הַדְרִיכֵנִי בַאֲמִתֶּךָ וְלַמְּדֵנִי כִּי אַתָּה אֱלֹהֵי יִשְׁעִי אוֹתְךָ קִוִּיתִי כָּל הַיּוֹם: (ו) זְכֹר רַחֲמֶיךָ יְקֹוָק וַחֲסָדֶיךָ כִּי מֵעוֹלָם הֵמָּה: (ז) חַטֹּאות נְעוּרַי וּפְשָׁעַי אַל תִּזְכֹּר כְּחַסְדְּךָ זְכָר לִי אַתָּה לְמַעַן טוּבְךָ יְקֹוָק: (ח) טוֹב וְיָשָׁר יְקֹוָק עַל כֵּן יוֹרֶה חַטָּאִים בַּדָּרֶךְ: (ט) יַדְרֵךְ עֲנָוִים בַּמִּשְׁפָּט וִילַמֵּד עֲנָוִים דַּרְכּוֹ: (י) כָּל אָרְחוֹת יְקֹוָק חֶסֶד וֶאֱמֶת לְנֹצְרֵי בְרִיתוֹ וְעֵדֹתָיו: (יא) לְמַעַן שִׁמְךָ יְקֹוָק וְסָלַחְתָּ לַעֲוֹנִי כִּי רַב הוּא: (יב) מִי זֶה הָאִישׁ יְרֵא יְקֹוָק יוֹרֶנּוּ בְּדֶרֶךְ יִבְחָר: (יג) נַפְשׁוֹ בְּטוֹב תָּלִין וְזַרְעוֹ יִירַשׁ אָרֶץ: (יד) סוֹד יְקֹוָק לִירֵאָיו וּבְרִיתוֹ לְהוֹדִיעָם: (טו) עֵינַי תָּמִיד אֶל יְקֹוָק כִּי הוּא יוֹצִיא מֵרֶשֶׁת רַגְלָי: (טז) פְּנֵה אֵלַי וְחָנֵּנִי כִּי יָחִיד וְעָנִי אָנִי: (יז) צָרוֹת לְבָבִי הִרְחִיבוּ מִמְּצוּקוֹתַי הוֹצִיאֵנִי: (יח) רְאֵה עָנְיִי וַעֲמָלִי וְשָׂא לְכָל חַטֹּאותָי: (יט) רְאֵה אוֹיְבַי כִּי רָבּוּ וְשִׂנְאַת חָמָס שְׂנֵאוּנִי: (כ) שָׁמְרָה נַפְשִׁי וְהַצִּילֵנִי אַל אֵבוֹשׁ כִּי חָסִיתִי בָךְ: (כא) תֹּם וָיֹשֶׁר יִצְּרוּנִי כִּי קִוִּיתִיךָ: (כב) פְּדֵה אֱלֹהִים אֶת יִשְׂרָאֵל מִכֹּל צָרוֹתָיו: 
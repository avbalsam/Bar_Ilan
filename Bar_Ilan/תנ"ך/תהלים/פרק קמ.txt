
 תהלים פרק קמ (א) לַמְנַצֵּחַ מִזְמוֹר לְדָוִד: (ב) חַלְּצֵנִי יְקֹוָק מֵאָדָם רָע מֵאִישׁ חֲמָסִים תִּנְצְרֵנִי: (ג) אֲשֶׁר חָשְׁבוּ רָעוֹת בְּלֵב כָּל יוֹם יָגוּרוּ מִלְחָמוֹת: (ד) שָׁנֲנוּ לְשׁוֹנָם כְּמוֹ נָחָשׁ חֲמַת עַכְשׁוּב תַּחַת שְׂפָתֵימוֹ סֶלָה: (ה) שָׁמְרֵנִי יְקֹוָק מִידֵי רָשָׁע מֵאִישׁ חֲמָסִים תִּנְצְרֵנִי אֲשֶׁר חָשְׁבוּ לִדְחוֹת פְּעָמָי: (ו) טָמְנוּ גֵאִים פַּח לִי וַחֲבָלִים פָּרְשׂוּ רֶשֶׁת לְיַד מַעְגָּל מֹקְשִׁים שָׁתוּ לִי סֶלָה: (ז) אָמַרְתִּי לַיקֹוָק אֵלִי אָתָּה הַאֲזִינָה יְקֹוָק קוֹל תַּחֲנוּנָי: (ח) יְקֹוִק אֲדֹנָי עֹז יְשׁוּעָתִי סַכֹּתָה לְרֹאשִׁי בְּיוֹם נָשֶׁק: (ט) אַל תִּתֵּן יְקֹוָק מַאֲוַיֵּי רָשָׁע זְמָמוֹ אַל תָּפֵק יָרוּמוּ סֶלָה: (י) רֹאשׁ מְסִבָּי עֲמַל שְׂפָתֵימוֹ יכסומו יכסומו יְכַסֵּמוֹ יְכַסֵּמוֹ : (יא) ימיטו ימיטו יִמּוֹטוּ יִמּוֹטוּ עֲלֵיהֶם גֶּחָלִים בָּאֵשׁ יַפִּלֵם בְּמַהֲמֹרוֹת בַּל יָקוּמוּ: (יב) אִישׁ לָשׁוֹן בַּל יִכּוֹן בָּאָרֶץ אִישׁ חָמָס רָע יְצוּדֶנּוּ לְמַדְחֵפֹת: (יג) ידעת ידעת יָדַעְתִּי יָדַעְתִּי כִּי יַעֲשֶׂה יְקֹוָק דִּין עָנִי מִשְׁפַּט אֶבְיֹנִים: (יד) אַךְ צַדִּיקִים יוֹדוּ לִשְׁמֶךָ יֵשְׁבוּ יְשָׁרִים אֶת פָּנֶיךָ: 